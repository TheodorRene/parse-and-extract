<div id="readability-page-1" class="page">
  <div _ngcontent-ng-c1190634722="">
    <p>
      Miljø- og Fødevareklagenævnet har truffet afgørelse efter
      naturbeskyttelseslovens § 44, stk. 1, jf. § 40.<a
        href="about:/afgoerelse/9d2a285b-aef1-4399-b157-a9e00972a152?highlight=#_ftn1"
        name="_ftnref1"
        title=""
        >[1]</a
      >
    </p>
    <p>
      Miljø- og Fødevareklagenævnet stadfæster Fredningsnævnet for Københavns
      afgørelse af 10. november 2021 om revision af fredningen af Farumgård Park
      i Furesø Kommune.
    </p>
    <p>
      Revisionen af fredningen af Farumgård Park gennemføres med følgende
      bestemmelser, som herefter gælder for fredningen:
    </p>
    <p>Fredningen omfatter matr.nr. 1g og 1cq Farumgård, Farum.</p>
    <p>
      Fredningens formål er at fastholde ejendommens karakter og sikre
      offentlighedens færdselsret gennem parken.
    </p>
    <p>
      Parken skal opretholdes som sådan og således, at dens nuværende karakter i
      alt væsentligt bevares, hvorfor tilstedeværende alléer og trægrupper ikke
      må sløjfes.
    </p>
    <p>
      På ejendommen må ikke rejses ledningsmaster eller foretages yderligere
      udstykning.
    </p>
    <p>
      Ejendommens bygninger blev henlagt som fredet mindesmærke under
      Nationalmuseet i henhold til § 7 i lov nr. 137 af 12. marts 1918 om
      bygningsfredning, således at der ikke uden Nationalmuseets tilladelse ved
      ejendommen må foretages nogen bygningsændring, være sig indvendig eller
      udvendig, ved hel eller delvis nedrivning, ombygning eller tilbygning,
      hvorved ejendommens stil, karakter eller udseende efter museets skøn
      ændres.
    </p>
    <p>
      Ej heller må der opføres nye bygninger, bortset fra, at det skal være den
      til enhver tid værende ejer af ejendommen tilladt at opføre interimistiske
      mindre huse til fjerkræ og lign. under forudsætning af, at det kan ske
      uden forringelse af ejendommens skønhedsværdier.
    </p>
    <p>
      Den intime landskabelige forbindelse mellem bygninger, park og sø skal -
      specielt med hensyn til vejanlæg og stianlæg - stedse opretholdes.
    </p>
    <p>
      Offentlighedens adgang gennem Farumgårds arealer er kun tilladt ad det på
      det vedlagte fredningskortet angivne stiforløb, som er benævnt ”Stiforløb
      A”. Såfremt lodsejer måtte foretrække, at stien skal løbe i det tracé, som
      på fredningskortet er benævnt ”Stiforløb B”, skal lodsejer meddele dette
      til Fredningsnævnet for København og fredningstilsynet i Furesø Kommune
      inden for en frist på tre måneder fra Miljø- og Fødevareklagenævnets
      afgørelse, hvorefter offentlighedens adgang gennem Farumgårds arealer
      alene vil være tilladt ad det på fredningskortet angivne ”Stiforløb B”.
    </p>
    <p>Færdselsretten gælder på følgende vilkår:</p>
    <ol>
      <li>Tilladelsen gælder kun for færdsel til fods.</li>
      <li>
        Færdsel er kun tilladt på den for adgang til offentlige parker
        sædvanlige tid af dagen.
      </li>
      <li>Færdsel og ophold uden for stien (vejen) er forbudt.</li>
      <li>
        Opsætning af skilte ved de to indgange samt langs stien (vejen) bekostes
        af Furesø Kommune, der også skal etablere de nødvendige nye stier, hvis
        ejeren vælger det alternative stiforløb.
      </li>
      <li>
        Furesø Kommune medvirker ved etablering og vedligeholdelse af fysiske
        tiltag som fodhegn, automatiske portlåse og lignende til, at den
        offentlige færdsel gennem Farumgård sker ad det fastlagte stiforløb,
        ligesom kommunen skal medvirke til at foranledige indskriden mod
        eventuelt misbrug.
      </li>
    </ol>
    <p>
      Samtidig med ikrafttræden af disse bestemmelser ophæves
      Overfredningsnævnets beslutning af 23. februar 1949 om fredning af
      Farumgård.
    </p>
    <p>
      Miljø- og Fødevareklagenævnets afgørelse om gennemførelse af revision af
      fredningen af Farumgård Park er endelig og kan ikke indbringes for anden
      administrativ myndighed, jf. § 17, stk. 1, i lov om Miljø- og
      Fødevareklagenævnet.<a
        href="about:/afgoerelse/9d2a285b-aef1-4399-b157-a9e00972a152?highlight=#_ftn2"
        name="_ftnref2"
        title=""
        >[2]</a
      >
      Eventuel retssag til prøvelse af afgørelsen skal være anlagt inden 6
      måneder efter, at afgørelsen er meddelt den pågældende. Er afgørelsen
      offentliggjort, regnes fristen dog altid fra bekendtgørelsen, jf.
      naturbeskyttelseslovens § 88, stk. 1.
    </p>
    <p>
      Miljø- og Fødevareklagenævnets afgørelse om erstatning kan efter
      naturbeskyttelseslovens § 45 påklages til Taksationskommissionen af de,
      der har påklaget fredningsnævnets afgørelse af erstatningsspørgsmålet til
      nævnet, eller for hvis vedkommende klagenævnet har skærpet
      fredningsbestemmelserne eller nedsat erstatningen. Afgørelsen kan
      endvidere påklages af Furesø Kommune og af Miljøministeren.
    </p>
    <p>
      Klagefristen er fire uger. Hvis klagefristen udløber på en lørdag eller
      helligdag, forlænges fristen til den følgende hverdag. Klage skal indgives
      til Miljø- og Fødevareklagenævnet, e-mail:
      <a href="mailto:mfkn@naevneneshus.dk">mfkn@naevneneshus.dk</a><u>,</u> der
      videresender klagen til Taksationskommissionen, jf. § 45, stk. 4.
    </p>
    <p>
      Afgørelsen er truffet af nævnet, jf. § 1 i lov om Miljø- og
      Fødevareklagenævnet, der har behandlet sagen i den læge afdeling, jf. § 3,
      stk. 1, nr. 10, i lov om Miljø- og Fødevareklagenævnet.
    </p>
    <p>Indhold</p>
    <p>
      1.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Indledning.
    </p>
    <p>
      2.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Den eksisterende fredning af Farumgård.
    </p>
    <p>
      3.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Sagens forløb op til forslaget om revision af fredningen.
    </p>
    <p>
      4.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Baggrunden for forslaget til fredningsrevision.
    </p>
    <p>
      5.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Beskrivelse af fredningsområdet
    </p>
    <p>
      6.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Fredningsbestemmelserne i forslaget til fredningsrevision.
    </p>
    <p>
      7.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Fredningsnævnet for Københavns behandling af sagen.
    </p>
    <p>
      7.1&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Fredningsnævnets behandling af sagen.
    </p>
    <p>
      7.2&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Bemærkninger til sagen.
    </p>
    <p>
      7.3&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Fredningsnævnet for Københavns afgørelse.
    </p>
    <p>
      8.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Klagen.
    </p>
    <p>
      9.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
      Bemærkninger til klagen.
    </p>
    <p>
      10.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Høring
      under sagens behandling.
    </p>
    <p>
      11.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; Miljø- og
      Fødevareklagenævnets behandling og afgørelse.
    </p>
    <p>
      11.1&nbsp;&nbsp;&nbsp;&nbsp;&nbsp;&nbsp;&nbsp;&nbsp; Sagens behandling.
    </p>
    <p>
      11.2&nbsp;&nbsp;&nbsp;&nbsp;&nbsp;&nbsp;&nbsp;&nbsp; Miljø- og
      Fødevareklagenævnets bemærkninger
    </p>
    <p>
      11.3&nbsp;&nbsp;&nbsp;&nbsp;&nbsp;&nbsp;&nbsp;&nbsp; Fredningsrevisionens
      gennemførelse.
    </p>
    <p>
      11.4&nbsp;&nbsp;&nbsp;&nbsp;&nbsp;&nbsp;&nbsp;&nbsp; Stiforløb i
      fredningen.
    </p>
    <p>
      11.5&nbsp;&nbsp;&nbsp;&nbsp;&nbsp;&nbsp;&nbsp;&nbsp; Fredningens indhold.
    </p>
    <p>
      11.6&nbsp;&nbsp;&nbsp;&nbsp;&nbsp;&nbsp;&nbsp;&nbsp; Erstatning.&nbsp;
    </p>
    <p>
      11.7&nbsp;&nbsp;&nbsp;&nbsp;&nbsp;&nbsp;&nbsp;&nbsp; Miljø- og
      Fødevareklagenævnets afgørelse.&nbsp;
    </p>
    <p>1. Indledning</p>
    <p>
      Fredningsnævnet for København har den 10. november 2021 truffet afgørelse
      om at gennemføre en revision af fredningen af Farumgård Park i Furesø
      Kommune. Fredningsnævnet har samtidig besluttet, at der ikke skal
      tilkendes erstatning i anledning af revisionen af fredningen.
    </p>
    <p>
      Sagen om revision af fredningen blev rejst den 29. november 2019 af Furesø
      Kommune.
    </p>
    <p>
      Fredningsområdet omfatter efter fredningsnævnets afgørelse arealer på ca.
      6 ha, som ejes af én privat lodsejer, ejeren af Farumgård.
    </p>
    <p>
      Formålet med revisionen af fredningen er navnlig at sikre offentligheden
      adgang til at færdes gennem parken ad et stiforløb.
    </p>
    <p>
      Fredningsnævnets afgørelse i medfør af naturbeskyttelseslovens § 40 er
      påklaget til Miljø- og Fødevareklagenævnet af lodsejeren (i det følgende
      benævnt som klager), jf. § 43, stk. 2, nr. 1, jf. stk. 1.
    </p>
    <p>
      Fredningsnævnet har endvidere den 31. marts 2021 efter
      miljøvurderingslovens § 10, jf. § 8, stk. 2, nr. 1, og nr. 2, jf. stk. 1,
      truffet afgørelse om, at der ikke er pligt til at udarbejde en
      miljøvurdering i forbindelse med behandlingen af forslaget om revision af
      fredning af Farumgård og den dertil hørende park. Afgørelsen er ikke
      påklaget til Miljø- og Fødevareklagenævnet.
    </p>
    <p>2. Den eksisterende fredning af Farumgård</p>
    <p>
      Overfredningsnævnet traf den 23. februar 1949 afgørelse om fredning af
      Farumgård og stadfæstede herved fredningsnævnets kendelse af 23. juli
      1947.
    </p>
    <p>
      Med fredningen blev der givet offentligheden ret til at færdes gennem
      Farumgård Park ad et nærmere fastlagt stiforløb fra Farumgårds
      hovedindgang ved Søvej, gennem portene i hovedbygningens to længer og frem
      til porten for enden af Farumgårds Allé.
    </p>
    <p>
      Den offentlige færdselsret blev givet med en række vilkår, herunder blandt
      andet om, at daværende ejer, Sct. Ursula Stiftelsen, kunne tilbagekalde
      offentlighedens færdselsret, såfremt Ministeriet for Offentlige Arbejder
      havde afgjort, at generne som følge af denne var væsentlige.
    </p>
    <p>
      Om baggrunden for fredningen fremgår det af Overfredningsnævnets kendelse
      om erstatning for delvis fredning af Farumgård af 12. august 1969, at:
    </p>
    <p>
      ”Efter vedtagelse af lov af 13. november 1940 om stianlæg m.m. i
      Københavnsegnens grønne områder blev det aktuelt om en gennemførelse af en
      sti omkring Farum Sø, og det blev overladt til Farum kommune og i
      særdeleshed Frederiksborg Amts vejvæsen at udarbejde en skitseplan for en
      sti langs Farum Sø. Ved udarbejdelse af planer for stianlægget til brug
      for fodgængere forbi Farumgård viste det sig, at offentlige stianlæg tværs
      over ejendommens areal mellem bygningerne og søbredden ville blive meget
      generende for St. Ursula Stiftelsen, der havde købt Farumgård til
      benyttelse som kloster.
    </p>
    <p>
      Der blev drøftet nogle planer om en ændring af stiføringen med fornøden
      hensyntagen til stiftelsen. Resultatet blev, at stien, der i henhold til
      stiloven skulle være såvel cyklesti som fodgængersti, skulle føres nord om
      Farumgård i stedet for langs søen. Som et led i forhandlingerne blev der
      den ll. november 1943 - for at undgå stiføring mellem søen og bygningerne
      - af stiftelsen givet en fredningsdeklaration om fredning af selve
      parken.”
    </p>
    <p>Denne deklaration blev dog aldrig tinglyst.</p>
    <p>
      Det følger videre af Overfredningsnævnets kendelse om erstatning for
      delvis fredning af Farumgård af 12. august 1969, at:
    </p>
    <p>
      ”De seneste forhandlinger endte med, at sagen, som indeholdt et
      fredningstilsagn, blev henvist til afgørelse hos fredningsnævnet for
      Frederiksborg amtsrådskreds, der den 23. juli 1947 afsagde en kendelse …”
    </p>
    <p>
      Statsministeriet indankede kendelsen på foranledning af udvalget
      vedrørende Københavnsegnens grønne områder. Fredningsnævnet forelagde
      derfor sin kendelse for Overfredningsnævnet.
    </p>
    <p>
      Dele af Overfredningsnævnets kendelse af 23. februar 1949 er gengivet i
      fredningsnævnets afgørelse således:
    </p>
    <p>
      ”Med hensyn til offentlighedens adgang til parken er der mellem Sct.
      Ursula Stiftelse og Farum sogneråd enighed om, at denne vederlagsfrit vil
      være at tillade gennem parken mellem den røde låge og hovedindkørselen til
      Farumgård ad stien langs Farum Sø, drejende til højre op gennem Farumgårds
      to fløjporte og derfra ad indkørselsvejen ud til den såkaldte Sandvej” på
      følgende vilkår:
    </p>
    <p>1. Tilladelsen gælder kun for fodgængere.</p>
    <p>
      2. Færdsel er kun tilladt på den for adgang til offentlige parker
      sædvanlige tid af dagen.
    </p>
    <p>3. Færdsel og ophold udenfor stien (vejen) er forbudt.</p>
    <p>
      4. Opsætning af skilte ved de to indgange samt langs stien (vejen)
      bekostes af Farum sogneråd, ligesom stiftelsen overfor sognerådet har krav
      på refusion af enhver anden udgift, som den her omhandlede
      færdselstilladelse måtte medføre.
    </p>
    <p>
      5. Farum sogneråd forpligter sig til at medvirke til, at
      færdselstilladelsen bliver til mindst mulig ulempe for stiftelsen og dens
      gæster samt til at foranledige indskriden mod eventuelle misbrug.
    </p>
    <p>6. Stiftelsen forbeholder sig at tilbagekalde færdselstilladelsen:</p>
    <p>
      a, Såfremt der måtte blive ført en offentlig vej eller sti gennem
      Farumgårds park. Stiftelsens ret til i så fald at kræve erstatning herfor
      skal ikke være forringet på grund af den meddelte færdselstilladelse.
    </p>
    <p>
      b. Såfremt færdselstilladelsen mod forventning måtte medføre væsentlig
      ulempe for stiftelsen eller dens gæster.
    </p>
    <p>
      Stiftelsen er villig til at underkaste sig Ministeriet for offentlige
      arbejders afgørelse af, hvorvidt ulemperne må anses for væsentlige.
    </p>
    <p>
      Det er derimod ikke lykkedes at nå til enighed om. hvorvidt tilladelsen
      til offentlig færdsel gennem parken bør være begrænset i tid.
    </p>
    <p>
      Ministeriet for offentlige arbejder og Farum sogneråd modsætter sig en
      sådan begrænsning, medens Sct. Ursula Stiftelse holder på, at den kun kan
      give færdselstilladelsen som gældende, så længe stiftelsen ejer Farumgård,
      og at den, såfremt denne begrænsning ikke føjes til, må forbeholde sig at
      kræve erstatning for den forringelse i ejendommens salgsværdi som
      færdselstilladelsen medfører.
    </p>
    <p>
      Nævnet erkender, at stiftelsen ved at tilbyde fredningen vederlagsfrit har
      ydet et værdifuldt bidrag til bevaring af den landskabelige skønhed i
      Farum, selvom stiftelsen muligvis i det væsentligste får ækvivalent herfor
      gennem fritagelsen for at få et offentligt stianlæg ført gennem parken.
    </p>
    <p>
      Alligevel må nævnet skønne, al en tidsbegrænset fredning er
      utilfredsstillende, selvom man formentlig tør anse det som en ret fjernt
      liggende mulighed, at stiftelsens forhold skulle ændre sig således, at en
      afhændelse af ejendommen og parken måtte anses som påkrævet eller rimelig.
    </p>
    <p>
      Herefter findes da ministeriets og sognerådets synspunkt at burde følges.
      At stiftelsen må have krav på erstatning, hvis spørgsmål om afhændelse
      måtte blive aktuelt, anser nævnet som selvfølgeligt; men man må på den
      anden side anse det som umuligt på nuværende tidspunkt at vurdere, i
      hvilket omfang et erstatningskrav, der har en lidet aktuel karakter som
      det foreliggende, bør tages til følge.
    </p>
    <p>
      Spørgsmålet om erstatning findes derfor at måtte udskydes. således at det
      først afgøres. når det har vist sig. at en afhændelse skal finde sted, og
      vilkårene for en sådan afhændelse kendes.
    </p>
    <p>Derfor bestemmes</p>
    <p>
      Ejendommen Farumgård matr.nr. 1 g, 1 cq og 14 b af Farumgård, Farum sogn,
      og den dertil hørende park fredes i det foran bestemte omfang. Der sikres
      offentligheden ret til at færdes gennem parken i det foran bestemte omfang
      og på de foran anførte betingelser. Spørgsmålet om erstatning til ejeren
      vil være at tage op til afgørelse, når det kan godtgøres. at ejendommen
      agtes afhændet.”
    </p>
    <p>
      Sct. Ursula Stiftelsen solgte ejendommen i 1967 til fru Ruth Riis-Hansen.
      Købesummen androg 1.250.000 kr. I den forbindelse tilkendte
      fredningsnævnet ved kendelse af 5. februar 1968 erstatning til sælgeren
      (stiftelsen). Det fremgår af kendelsen blandt andet:
    </p>
    <p>
      ”Landsretssagfører Arup har på stiftelsens vegne, der som foran nævnt har
      solgt Farumgård, gjort gældende, at stiftelsen er berettiget til at få
      tilkendt og udbetalt erstatning for såvel fredning af parken som for den
      offentlige færdselsret. Stiftelsen har hertil yderligere bemærket, at
      selvom der i fredningskendelsen opereres med to former for fredning,
      nemlig dels fredning af parken og dels færdselsretten, er denne sondring
      imidlertid ikke opretholdt i kendelsens konklusion, hvor der uden
      begrænsning står anført, at spørgsmålet om erstatning til ejerne vil være
      at tage op til afgørelse, når det godtgøres, at ejendommen agtes afhændet.
    </p>
    <p>
      Endvidere har stiftelsen anført, at der er en så nøje forbindelse mellem
      fredning af parken og færdselsretten, at spørgsmålet om erstatning må
      vedrøre begge sider af fredningen.
    </p>
    <p>
      Endelig har stiftelsen til støtte for en erstatning for fredning af parken
      og sikring af færdselsretten anført, at det var en forudsætning for den
      fornævnte fredning, at der norden om gården blev gennemført et stianlæg,
      og da dette aldrig er gennemført på behørig måde, må stiftelsen også have
      ret til erstatning ud fra reglerne om bristede forudsætninger.
    </p>
    <p>
      Landsretssagfører Arup har principalt nedlagt påstand om en erstatning på
      kr. 2.245.000-, subsidiært kr. 1.900.000.
    </p>
    <p>
      Nævnet ønsker heroverfor at anføre, at da der i kendelsen, hvor
      fredningsmyndighederne behandler fredningen af selve parken, bla. er
      anført følgende: Med hensyn til fredningen er der mellem ejerne af
      Farumgård og Farum sogneråd enighed om, at denne uden noget vederlag til
      stiftelsen bør ske således, og fredningsdeklarationen af 11. november i
      1943 derefter er inkorporeret i kendelsen, må dette støtte den antagelse,
      at denne fredning er vederlagsfri.
    </p>
    <p>
      Endvidere må det bemærkes, at fredningsmyndighederne i kendelsen efter
      afgørelsen af parkfredningen går over til en særskilt behandling af
      spørgsmålet om sikring af den offentlige færdselsret, og at nævnet i
      forbindelse hermed nævner, at der skal ydes erstatning herfor til sin tid.
      I konklusionen står følgende: “Spørgsmålet om erstatning til ejerne vil
      nævnet tage op til afgørelse, når det kan godtgøres, at ejendommen agtes
      afhændet.”
    </p>
    <p>
      Selvom erstatningsbestemmelserne i konklusionen isoleret betragtet kunne,
      som af ejerne anført, fortolkes derhen, at der skulle ydes erstatning for
      såvel fredning af parken som for sikring af færdselsretten, er det nævnets
      opfattelse, at da kendelsens konklusion, der skal være en konkret
      angivelse af hvad der ovenfor i kendelsen er anført, og da det
      udtrykkeligt her er anført, at fredningen af parken sker uden vederlag,
      kan det ikke - uanset den formulering, der er anført i konklusionen - med
      rette antages at der kan tilkomme ejerne nogen erstatning for
      parkfredningen.
    </p>
    <p>
      Fjernes seneste påstand om, at erstatningen er begrundet i reglerne om
      bristede forudsætninger, idet der aldrig som oprindeligt aftalt blev
      gennemført et stianlæg norden om gården, kan nævnet ikke godkende, idet
      det afgørende for ejerne tinder forhandlingerne var at undgå et stianlæg
      mellem Farumgård og søen, hvilket er taget til følge.
    </p>
    <p>
      Da der således ikke efter nævnets opfattelse kan tilkomme ejerne nogen
      erstatning for fredning af Farumgård med park, bliver der herefter alene
      at tage stilling til den påståede subsidiære erstatning for sikring af den
      offentlige færdselsret.
    </p>
    <p>
      Der må dog lægges vægt på, at selvom Farumgård ved sin skønne beliggenhed
      og sit værdifulde bygningskompleks og det dertil hørende parkanlæg normalt
      ville kunne sælges for en anselig stor købesum, vil dog den liebhaver, som
      ønsker at købe en større ejendom til beboelse for sig og sin familie,
      formentlig finde, at den offentlige færdsel gennem gård og parkanlæg er en
      så væsentlig gene for blot en rimelig udnyttelse af netop de arealer af
      ejendommen, der er af betydning for ejendommens udnyttelse til privat
      bolig, at det må medføre, at købesummen nedsættes.
    </p>
    <p>
      Nævnet finder, at erstatningens størrelse må afgøres ved et skøn, hvor
      samtlige omstændigheder må tages i betragtning.
    </p>
    <p>
      Nævnet har under hensyn til de fornævnte synspunkter voteret om
      erstatningens størrelse og er enig i, at denne passende kan ansættes til
      kr. 100.000,-.”
    </p>
    <p>Derudover blev der tilkendt 10.000 kr. til advokatbistand.</p>
    <p>
      Fredningsnævnets kendelse blev forelagt for Overfredningsnævnet, som
      tiltrådte fredningsnævnets kendelse. Overfredningsnævnet fandt dog, at der
      burde ske en vis forhøjelse af erstatningen og tilbød en samlet erstatning
      på 125.000 kr. inklusive udgifter til advokatbistand.
    </p>
    <p>
      Da stiftelsen ikke kunne acceptere Overfredningsnævnets tilbud, forelagdes
      spørgsmålet om erstatningsfastsættelsen for Taksationskommissionen. Ved en
      den 10. april 1969 afholdt taksationsforretning fastsatte
      taksationskommissionen erstatningen til 125.000 kr. inklusive omkostninger
      ved advokatbistand.
    </p>
    <p>
      Overfredningsnævnet traf herefter den 12. august 1969 følgende afgørelse:
    </p>
    <p>
      ”For tab ved den ved Overfredningsnævnets kendelse af 23. februar 1949
      besluttede adgang for offentligheden til gående færdsel på matr. 1g
      Farumgård, Farum sogn, ydes der St. Ursulastiftelsen, Bielefeldt, Den
      tyske Forbundsrepublik, en erstatning på 125.000 kr. inclusive udgifter
      til advokatbistand.”
    </p>
    <p>3. Sagens forløb op til forslaget om revision af fredningen</p>
    <p>
      Klager søgte den 24. november 2006 Fredningsnævnet for København om
      dispensation til at lukke for offentlighedens adgang til parken,
      subsidiært til at flytte den offentlige adgang til en sti langs
      ejendommens nordlige skel. Fredningsnævnet traf den 24. august 2007
      følgende afgørelse:
    </p>
    <p>
      ”Fredningsnævnet meddeler som tilkendegivet efter besigtigelsen afslag på
      den ansøgte dispensation efter naturbeskyttelseslovens § 50, stk. l, idet
      fredningsnævnet finder, at en dispensation fra fredningen i det ansøgte
      omfang eller en imødekommelse af den subsidiære påstand om en alternativ
      stiføring vil medføre en krænkelse af fredningens formål, som er at skabe
      adgang for offentligheden gennem de smukke omgivelser.”
    </p>
    <p>Afgørelsen blev ikke påklaget til Naturklagenævnet.</p>
    <p>
      Klager lukkede for den offentlige adgang til parken den 13. oktober 2016
      med begrundelse om, at offentlighedens færdsel medførte gener ud over,
      hvad han som ejer med rimelighed skulle tåle.&nbsp;
    </p>
    <p>
      Kommunen anmeldte dette til politiet, og anklagemyndigheden rejste tiltale
      mod klager for overtrædelse af naturbeskyttelsesloven ved at have handlet
      i strid med Overfredningsnævnets kendelse af 23. februar 1949, som ændret
      ved Overfredningsnævnets kendelse af 12. august 1969.
    </p>
    <p>
      Retten i Lyngby frifandt den 18. juni 2018 klager med følgende
      begrundelse:
    </p>
    <p>
      ”Ved Fredningsnævnets kendelse af 23. juli 1947, som stadfæstet ved
      Overfredningsnævnets kendelse af 23. februar 1949, fik offentligheden, i
      forbindelse med en vederlagsfri fredning af Farumgård og den dertil
      hørende park, ret til at færdes gennem parken mellem den røde låge og
      hovedindkørselen til Farumgård ad stien langs Farum Sø på betingelse af,
      <u>at</u> færdselstilladelsen kun gælder for fodgængere, <u>at</u> færdsel
      kun er tilladt på den for adgang til offentlige parker sædvanlige tid af
      dagen, <u>at</u> færdsel og ophold uden for stien er forbudt, at opsætning
      af skilte ved de to indgange samt langs stien betales af Farum sogneråd
      (nu Furesø Kommune), <u>at</u> Farum sogneråd forpligter sig til at
      medvirke til, at færdselstilladelsen bliver til mindst mulig ulempe og
      foranlediger indskriden mod eventuelle misbrug, <u>at</u> ejeren
      forbeholder sig at tilbagekalde færdselstilladelsen, hvis
      færdselstilladelsen mod forventning måtte medføre væsentlig ulempe, og
      <u>at</u> afgørelsen af, hvorvidt ulemperne må anses for væsentlige,
      træffes af Ministeriet for offentlige arbejder.
    </p>
    <p>
      Det fremgår af Fredningsnævnets kendelse, at der under fredningssagen var
      uenighed om, hvorvidt færdselsretten skulle være begrænset i tid, og at
      den daværende ejer, Sct. Ursula Stiftelsen, forbeholdt sig ret til at
      kræve erstatning for den forringelse af ejendommens salgsværdi, som en
      tidsubegrænset færdselsret ville medføre.
    </p>
    <p>
      Fredningsnævnet gjorde ikke fredningen og færdselsretten tidsbegrænset og
      bestemte, at spørgsmålet om erstatning skulle afgøres, når det kunne
      godtgøres, at ejendommen skulle afhændes. I kendelsen er angivet, at
      Fredningsnævnet anså det for selvfølgeligt, at der var krav på erstatning,
      hvis spørgsmålet om afhændelse måtte blive aktuelt, men at det ikke var
      muligt på daværende tidspunkt at vurdere, i hvilket omfang et
      erstatningskrav burde tages til følge. Overfredningsnævnet tilsluttede sig
      dette synspunkt under henvisning til, at " ... det omhandlede stianlæg
      kunne kun føres gennem parken imod udredelse af erstatning".
    </p>
    <p>
      I hverken Fredningsnævnets eller Overfredningsnævnets kendelse er angivet,
      at udbetaling af erstatning vil indebære en ændring af betingelserne
      knyttet til færdselsretten, og der findes ikke henset til formålet med
      erstatningen grundlag for en sådan forståelse af det anførte i
      kendelserne. Erstatningen kan endvidere ikke efter en naturlig forståelse
      af indholdet i kendelserne anses at vedrøre den situation, at
      ''færdselstilladelsen mod forventning måtte medføre væsentlig ulempe", men
      må anses at vedrøre den gene, der er forbundet med en ret til færdsel på
      de i kendelserne angivne betingelser uden tidsbegrænsning.
    </p>
    <p>
      I kendelse af 5. februar 1968 udtalte Fredningsnævnet, at "den
      eksisterende stiret" er af en sådan værdi for offentligheden, at der ikke
      er tilstrækkelig grundlag for en eventuel ophævelse af fredningen,
      hvorefter Fredningsnævnet fastsatte størrelsen af erstatningen for sikring
      af den offentlige færdselsret skønsmæssigt til 100.000 kr. Fredningsnævnet
      forholdt sig ikke i kendelsen til omfanget eller karakteren af "den
      eksisterende færdselsret" og angav ikke, at de oprindelige betingelser
      knyttet til færdselsretten ville blive ændret eller bortfaldt i
      forbindelse med udbetalingen af erstatning.
    </p>
    <p>
      Overfredningsnævnet, der fik forelagt Fredningsnævnets kendelse, fastsatte
      ved kendelse af 12. august 1969 erstatningen for tabet ved den ved
      Overfredningsnævnets kendelse af 23. februar 1949 besluttede adgang for
      offentligheden til gående færdsel på Farumgård til 125.000 kr. Det fremgår
      af kendelsen, at Overfredningsnævnet alene tog stilling til størrelsen af
      erstatningen. Afgørelsen omtalte ikke omfanget af eller betingelserne
      knyttet til offentlighedens adgang til færdsel.
    </p>
    <p>
      På denne baggrund finder retten, at de oprindelige betingelser knyttet til
      færdselsretten som angivet i Fredningsnævnets kendelse af 23. juli 1947
      fortsat er gældende, herunder forbeholdet om tilbagekaldelse af
      færdselstilladelsen, såfremt færdselstilladelsen mod forventning måtte
      medføre væsentlig ulempe for ejeren, hvilken betingelse således ikke kan
      anses for bortfaldet.
    </p>
    <p>
      Kresten Andersen Bergsøe har forklaret, at han den 5. juli 2017
      tilbagekaldte tilladelsen til færdsel gennem parken ad stien langs Farum
      Sø og lukkede de to indgange til parken, fordi fortsat færdsel ville
      medføre væsentlig ulempe for ham og hans familie og ansatte.
    </p>
    <p>
      Spørgsmålet om karakteren af færdslen gennem parken har under sagen alene
      været belyst gennem Kresten Andersen Bergsøes egen forklaring.
    </p>
    <p>
      Retten finder det herefter ikke bevist, at Kresten Andersen Bergsøe ved at
      påberåbe sig forbeholdet har handlet i strid med de pågældende
      fredningskendelser som angivet i tiltalen, hvorfor han frifindes.”
    </p>
    <p>Anklagemyndigheden ankede dommen til Østre Landsret.</p>
    <p>
      Det fremgår af retsbogen fra et forberedende møde i landsretten af 20.
      februar 2019:&nbsp;
    </p>
    <p>
      ”Retsformanden gennemgik kort sagen, herunder de problemstillinger, som
      sagen gav anledning til.
    </p>
    <p>
      Landsretten tilkendegav på den baggrund sin opfattelse af sagen og
      fremhævede bl.a., at sagen hviler på et uafklaret og kompliceret
      civilretligt grundlag, som anklagemyndigheden med anken anmoder om
      landsrettens præjudicielle stillingtagen til, og hvor der ikke er
      lejlighed til at foranstalte den bevisførelse og prøvelse, som der normalt
      kræves til at afgøre en civil sag. Det var endvidere landsrettens
      opfattelse, at der manglede en del oplysninger i sagen, hvorefter sagen
      efter en samlet vurdering ikke umiddelbart med nytte er egnet til at blive
      fremmet og afgjort i det strafferetlige system.”
    </p>
    <p>
      Anklagemyndigheden hævede herefter anken, hvorved klager er endeligt
      frifundet for straf.
    </p>
    <p>4. Baggrunden for forslaget til fredningsrevision</p>
    <p>
      Det fremgår af forslaget til fredningsrevision, at Overfredningsnævnet den
      23. februar 1949 traf afgørelse om fredning af Farumgård. Fredningen havde
      til formål at sikre offentlighedens færdselsret gennem ejendommen og at
      fastholde ejendommens karakter.
    </p>
    <p>
      Med fredningen blev der givet offentligheden ret til at færdes gennem
      parken ad et nærmere fastlagt stiforløb fra Farumgårds hovedindgang ved
      Søvej, gennem portene i hovedbygningens to længer og frem til porten for
      enden af Farumgårds Allé. Den offentlige færdselsret blev givet med en
      række vilkår blandt andet om, at daværende ejer, Sct. Ursula Stiftelsen
      kunne tilbagekalde offentlighedens færdselsret, såfremt Ministeriet for
      Offentlige Arbejder havde afgjort, at generne som følge af denne var
      væsentlige.
    </p>
    <p>
      Det fremgår af forslaget, at der er uklarhed om, hvorvidt dette vilkår
      fortsat er gældende, selvom der i 1969 blev tildelt erstatning netop for
      offentlighedens færdselsret gennem Farumgård. Furesø Kommune har derfor
      rejst forslag til en revision af fredningen for at skabe klarhed over
      fredningen og sikre offentlighedens varige færdselsret.
    </p>
    <p>5. Beskrivelse af fredningsområdet</p>
    <p>
      Det fremgår af forslaget, at ejendommen Farumgård udgøres af matriklerne
      nr. 1g og 1cq, Farumgård samt nr. 100, Farum By på i alt 62.451 m2,
      svarende til ca. 6,2 ha.
    </p>
    <p>
      Fredningsområdet er beliggende ned til Farum Sø og grænser mod vest, nord
      og øst op til Farum Kirke, Farum Landsby og Fredtofteparken.
    </p>
    <p>
      Det fremgår videre af forslaget, at Farumgård omfatter en trelænget,
      bygningsfredet hovedbygning fra 1705, en tidligere vognbygning fra 1780,
      der er udpeget som meget bevaringsværdig, og enkelte andre småbygninger.
    </p>
    <p>
      Videre fremgår det, at Farumgård med sine bygninger, barokhaveanlæg, park,
      skov og indbyrdes sammenhæng herimellem udgør et fint og helstøbt
      kulturmiljø på kanten af Farum Sø. Dette knytter med sin placering an til
      Farum Kirke og Farum Landsby henholdsvis umiddelbart vest og nord for
      Farumgård. Førstnævnte udgør med kirke, præstebolig, kirkelade, kirkegård
      og præstegårdsjorde i sig selv et bevaringsværdigt kulturmiljø og er,
      ligesom Farumgård, omfattet af fredning.
    </p>
    <p>Natur</p>
    <p>
      Den østlige halvdel af Farumgård er fredskov. Ejendommen grænser mod syd
      op til § 3-beskyttet moseområde langs Farum Sø.
    </p>
    <p>
      Der er registreret brunflagermus og dværgflagermus på ejendommen, ligesom
      der i tilgrænsende områder er observeret troldflagermus og vandflagermus.
      Alle arter af flagermus er oplistet på habitatdirektivets bilag IV.
    </p>
    <p>
      Farumgård og Farum Kirke med omgivelser indgår i Naturpark Mølleåen, der
      strækker sig fra Jørlunde i vest til Fiskebæk mellem Farum Sø og Furesøen
      i øst.
    </p>
    <p>Natura 2000</p>
    <p>
      Farum Sø indgår i Natura 2000-område nr. 139 Øvre Mølleådal, Furesø og
      Frederiksdal Skov, som udgøres dels af EF-fuglebeskyttelsesområde nr. 109
      Furesø med Vaserne og Farum Sø og dels af EF-habitatområde nr. 123 Øvre
      Mølleådal, Furesø og Frederiksdal Skov.
    </p>
    <p>Planforhold</p>
    <p>Fredningsområdet ligger i landzone og indre grøn kile.</p>
    <p>
      Hele ejendommen ligger i værdifuldt landskab og størstedelen også i
      nationalt geologisk interesseområde.
    </p>
    <p>
      Hele ejendommen ligger indenfor søbeskyttelseslinjen ved Farum Sø, og den
      vestlige del af ejendommen med bygninger og barokhave ligger desuden inden
      for kirkebyggelinjen uden om Farum Kirke.
    </p>
    <p>
      Fredningsområdet er omfattet af lokalplan 44 Farum Landsby, 1993.
      Lokalplanen indeholder bl.a. bestemmelser om sti- og vejanlæg, som skal
      være offentligt tilgængelige i et omfang som vist på lokalplanens
      kortbilag. På dette er stiadgangen gennem Farumgård angivet med samme
      forløb som fastlagt i fredningskendelsen fra 1949.
    </p>
    <p>6. Fredningsbestemmelserne i forslaget til fredningsrevision</p>
    <p>
      Forslaget indeholder under pkt. 3 følgende forslag til revision af
      fredningsbestemmelserne:
    </p>
    <p>
      ”Parken skal opretholdes som sådan og således, at dens nuværende karakter
      i alt væsentligt bevares, hvorfor tilstedeværende alléer og trægrupper
      ikke må sløjfes.
    </p>
    <p>
      På ejendommen må ikke rejses ledningsmaster eller foretages yderligere
      udstykning.
    </p>
    <p>
      Ejendommens bygninger blev henlagt som fredet mindesmærke under
      Nationalmuseet i henhold til § 7 i lov nr. 137 af 12. marts 1918 om
      bygningsfredning, således at der ikke uden Nationalmuseets tilladelse ved
      ejendommen må foretages nogen bygningsændring, være sig indvendig eller
      udvendig, ved hel eller delvis nedrivning, ombygning eller tilbygning,
      hvorved ejendommens stil, karakter eller udseende efter museets skøn
      ændres.
    </p>
    <p>
      Ej heller må der opføres nye bygninger, bortset fra, at det skal være den
      til enhver tid værende ejer af ejendommen tilladt at opføre interimistiske
      mindre huse til fjerkræ og lign. under forudsætning af, at det kan ske
      uden forringelse af ejendommens skønhedsværdier.
    </p>
    <p>
      Den intime landskabelige forbindelse mellem bygninger, park og sø skal -
      specielt med hensyn til vejanlæg og stianlæg - stedse opretholdes.
    </p>
    <p>
      Offentlighedens adgang gennem Farumgårds arealer er kun tilladt ad de på
      kortbilag 1 angivne stiforløb. Færdselsretten gælder på følgende vilkår:
    </p>
    <p>l. Tilladelsen gælder kun for færdsel til fods.</p>
    <p>
      2. Færdsel er kun tilladt på den for adgang til offentlige parker
      sædvanlige tid af dagen.
    </p>
    <p>3. Færdsel og ophold uden for stien (vejen) er forbudt.</p>
    <p>
      4. Opsætning af skilte ved de to indgange samt langs stien (vejen)
      bekostes af Furesø Kommune.&nbsp;
    </p>
    <p>
      5. Furesø Kommune medvirker ved etablering og vedligeholdelse af fysiske
      tiltag som fodhegn, automatiske portlåse og lignende til, at den
      offentlige færdsel gennem Farumgård sker ad det fastlagte stiforløb.”
    </p>
    <p>
      Det er herefter anført i forslaget om revision af fredningsbestemmelser:
    </p>
    <p>
      ”Med forslaget til reviderede fredningsbestemmelser udgår den tidligere
      ejers, Sct. Ursula stiftelsen mulighed for, under visse forudsætninger, at
      tilbagekalde offentlighedens færdselsret gennem Farumgård.
    </p>
    <p>Følgende udgår således af fredningen:</p>
    <p>Stiftelsen forholder sig at tilbagekalde Færdselstilladelsen:</p>
    <p>
      a. Saafremt der måtte blive ført en offentlig Vej eller Sti gennem
      Farumgaards Park. Stiftelsens Ret til i saa Fald at kræve Erstatning
      herfor skal ikke være forringet paa Grund af den meddelte
      Færdselstilladelse.
    </p>
    <p>
      b. Saafremt Færdselstilladelsen mod Forventning maatte medføre væsentlig
      Ulempe for Stiftelsen eller dens Gæster
    </p>
    <p>
      c. Stiftelsen er villig til at underkaste sig Ministeriet for Offentlige
      Arbejders Afgørelse af, hvorvidt Ulemperne maa anses for væsentlige.”
    </p>
    <p>7. Fredningsnævnet for Københavns behandling af sagen</p>
    <p>7.1&nbsp;Fredningsnævnets behandling af sagen</p>
    <p>
      Fredningsnævnet afholdt den 20. august 2020 offentligt møde om forslaget
      til revision af fredningen.
    </p>
    <p>Fredningsnævnet afholdt den 10. september 2020 besigtigelse i sagen.</p>
    <p>7.2 Bemærkninger til sagen</p>
    <p>
      Der fremkom såvel i forbindelse med det offentlige møde som skriftligt
      bemærkninger til fredningsforslaget.
    </p>
    <p>
      Klager anførte, at færdselstilladelsen blev tilbagekaldt den 13. oktober
      2016 med den begrundelse, at offentlighedens færdsel medførte gener ud
      over, hvad klager med rimelighed skulle tåle. Klager gjorde desuden
      gældende, at mulighederne for fysiske foranstaltninger med henblik på at
      sikre offentlighedens overholdelse af vilkårene for færdselsadgangen var
      udtømt, og at Furesø Kommune var bekendt hermed. Klager anførte i
      tilknytning hertil, at kommunen under besigtigelsen i sagen heller ikke
      var i stand til at redegøre for, hvordan det kan sikres, at offentlig
      færdsel begrænses til stien.
    </p>
    <p>
      Vedrørende den erstatning, som Overfredningsnævnet ved kendelse i 1969
      tilkendte Sct. Ursula Stiftelsen, anførte klager, at erstatningen blev
      givet som kompensation for, at fremtidige ejere var bundet af aftalen om
      tilladelse til offentlig færdsel, men at der i Overfredningsnævnets
      kendelse ikke er tilkendt erstatning for de alvorlige
      privatlivskrænkelser, som offentlighedens manglende respekt for
      færdselstilladelsen medfører, fordi en sådan erstatning var irrelevant på
      grund af tilbagekaldelsesadgangen.
    </p>
    <p>
      Klager anførte videre, at uanset i hvilket omfang Lyngby Rets frifindende
      dom af 18. juni 2018 kan anses for at have præjudikatsvirkning, kan
      genåbning af den offentlige adgang til Farumgård ikke gennemtvinges på
      grundlag af de gældende fredningskendelser.
    </p>
    <p>
      Klager bemærkede endelig, at rekreative formål kan tilgodeses ved
      fredning, men at der er ikke hjemmel til at gennemtvinge offentlig adgang
      til en privat park i umiddelbar tilknytning til beboelse uden mulighed for
      effektiv afskærmning og håndhævelse ved privatlivskrænkelser.
    </p>
    <p>
      Miljøstyrelsen anførte, at den gældende fredning har hjemmel i
      naturbeskyttelseslovens regler om fredning, og således ikke, som anført af
      klager, hviler på et aftaleretligt grundlag.
    </p>
    <p>
      Miljøstyrelsen bemærkede vedrørende tilbagekaldelsesadgangen, at det
      aldrig på noget tidspunkt efter fredningskendelsens afsigelse været sådan,
      at ejendommens ejer (stiftelsen) ensidigt kunne tilbagekalde
      færdselstilladelsen. Styrelsen her herved henvist til, at Ministeriet for
      Offentlige Arbejder, som myndighed for anlæg af stisystemer, har villet
      være sikker på, at færdselstilladelsen – som var grundlaget for at afstå
      fra at anlægge den egentlig planlagte sti langs søen – ikke efterfølgende
      blot ensidigt kunne tilbagekaldes fra stiftelsens side.
    </p>
    <p>
      Vedrørende den i 1969 udmålte erstatning anførte Miljøstyrelsen, at der er
      tale om en usædvanligt stor erstatning, som i væsentligt omfang afviger
      fra de erstatninger, som sædvanligvis udmåles for en færdselsret.
      Styrelsen bemærkede, at den tilkendte erstatning svarer til ca. 1 mio. kr.
      i nutidsværdi, hvorfor der er tale om et i særklasse helt usædvanligt højt
      beløb, som skal modsvare ulemper og gener på et meget højt niveau.
    </p>
    <p>
      Furesø Kommune udtalte, at der er meget stor interesse for
      fredningsforslaget om offentlighedens adgang gennem Farumgård.
    </p>
    <p>
      Furesø Kommune anførte, at fredningsområdet aktuelt er omfattet af en
      fredning i medfør af naturbeskyttelseslovens regler herom, og at
      fredningen således ikke hviler på et aftaleretligt grundlag. Kommunen
      anførte videre, at stiforløbet blev fastlagt efter ønske af ejeren af
      Farumgård (Sct. Ursula Stiftelsen) som et alternativ til det stiforløb
      langs Farum sø, der i 1940 var fastlagt med loven om stiføring fra
      Fiskebæk i Farum til Buresø i den vestlige del af Mølleådalen. Det var
      kommunen opfattelse, at dette var i overensstemmelse med
      naturfredningslovens § 11, og at stiforløbet således er fastlagt som en
      del af en fredning med hjemmel i naturbeskyttelseslovens § 38. Det var
      endvidere kommunens opfattelse, at den omtalte tilbagekaldelsesret
      bortfaldt med Overfredningsnævnets afgørelse om erstatning i 1969.
    </p>
    <p>
      Vedrørende gener som følge af offentlighedens færdselsret anførte Furesø
      Kommune, at det fremgår af høringssvar fra omkringboende og tidligere
      brugere af stien, at der kun er observeret begrænset færdsel gennem
      Farumgård, og at man ikke har oplevet en adfærd, der kan betegnes som
      væsentlig krænkende.&nbsp;
    </p>
    <p>
      Furesø Kommune tilkendegav endvidere, at fredningen af barokhaven ikke kan
      erstattes af en omgivelsesfredning efter bygningsfredningslovens § 3, stk.
      2.<a
        href="about:/afgoerelse/9d2a285b-aef1-4399-b157-a9e00972a152?highlight=#_ftn3"
        name="_ftnref3"
        title=""
        >[3]</a
      >
    </p>
    <p>
      Et mindretal på seks ud af 21 medlemmer i kommunalbestyrelsen (V, O og I)
      i Furesø Kommune bemærkede over for fredningsnævnet, at det er uklart,
      hvilken del af den oprindelige fredning, der var lovhjemlet og hvilken
      del, der bygger på en aftale med tilbagekaldsret. Disse medlemmer fandt,
      at ejerens tilbud om en løsning bør danne udgangspunkt for en ny
      ”frivillig” aftale.
    </p>
    <p>
      Danmarks Naturfredningsforening anførte bl.a., at en fredning er et varigt
      redskab, og at den ydede erstatning modsvarer nedgangen i handelsværdien
      af ejendommen på tidspunktet for erstatningens fastsættelse.&nbsp;
    </p>
    <p>
      Friluftsrådet udtalte sig til støtte for fredningsforslaget, og udtrykte
      desuden opbakning til et muligt alternativt stiforløb, blot der ved
      fastlæggelsen af stiforløbet ville blive taget hensyn til
      kørestolsbrugere.&nbsp;
    </p>
    <p>
      Foreningen Furesø By og Land anførte, at det er vigtigt, at de
      grundlæggende principper fra fredningen fra 1949 fastholdes, men at
      kommunen og klager bør indgå i en dialog om ændring af stiforløbet henset
      til den ændrede udnyttelse af færdselsretten.
    </p>
    <p>7.3 Fredningsnævnet for Københavns afgørelse</p>
    <p>
      Fredningsnævnet for København har den 10. november 2021 i medfør af
      naturbeskyttelseslovens § 33, stk. 1, truffet afgørelse om at gennemføre
      en revision af fredningen af Farumgård Park.
    </p>
    <p>
      Fredningsnævnet har vedrørende fredningens afgrænsning udtalt, at
      fredningsnævnet ikke har fundet grundlag for at inddrage matr.nr. 100,
      Farum By, Farum, der er beliggende umiddelbart vest for fredningsområdet,
      under fredningen. Fredningsnævnet har bemærket, at matriklen ikke var
      omfattet af den oprindelige fredning.
    </p>
    <p>
      For så vidt angår kommunens forpligtelse til at foranledige indskriden mod
      misbrug af færdselsretten indeholder fredningsnævnets afgørelse en konkret
      ændring i forhold til fredningsforslaget, idet fredningsnævnet ikke har
      fundet grundlag for at begrænse kommunens forpligtigelse i denne
      henseende.
    </p>
    <p>Fredningsnævnet har derfor ændret ordlyden af punkt 5 til:</p>
    <p>
      ”Furesø Kommune medvirker ved etablering og vedligeholdelse af fysiske
      tiltag som fodhegn, automatiske portlåse og lignende til, at den
      offentlige færdsel gennem Farumgård sker ad det fastlagte stiforløb,
      ligesom kommunen skal medvirke til at foranledige indskriden mod eventuelt
      misbrug.”&nbsp;
    </p>
    <p>
      Fredningsnævnet har ikke fundet at skulle tage stilling til, hvilke
      muligheder og kompetencer kommunen har til at foranledige indskriden mod
      misbrug.
    </p>
    <p>
      For så vidt angår spørgsmålet om den fortsatte eksistens af en ret til at
      tilbagekalde offentlighedens færdselsadgang, fremgår det af
      fredningsnævnets afgørelse, at fredningsnævnet har lagt til grund, at der
      ikke ved behandlingen af straffesagen ved Retten i Lyngby er truffet
      afgørelse om, hvorvidt klager var berettiget til at lukke for den
      offentlige adgang til parken. Videre fremgår det, at selv om den
      strafferetlige sag er definitivt afgjort ved Retten i Lyngbys frifindende
      dom, har fredningsnævnet fundet, at der ikke er taget stilling til den
      rette forståelse af bestemmelsen om tilbagekaldelse af færdselsretten.
    </p>
    <p>
      Fredningsnævnet har vurderet, at der er en snæver sammenhæng mellem det
      forhold, at der ikke oprindeligt blev ydet erstatning for færdselsretten
      og ejerens mulighed for at tilbagekalde færdselsretten. Det må således
      efter fredningsnævnets opfattelse anses for udelukket, at stiftelsen ved
      den oprindelige fredning havde fået tilbagekaldelsesret, hvis der ved
      fredningen var betalt erstatning for færdselsretten.
    </p>
    <p>
      Fredningsnævnet har vurderet, at der tilsvarende er en snæver sammenhæng
      mellem, at stiftelsen i 1969 fik erstatning for det værditab, som
      færdselsretten indebar, og at muligheden for at tilbagekalde
      færdselsretten dermed bortfaldt. Fredningsnævnet har i tilknytning hertil
      anført, at det ikke ville have givet mening at yde erstatning for
      færdselsretten, hvis fremtidige ejere fortsat kunne tilbagekalde den.
    </p>
    <p>
      Fredningsnævnet har således lagt til grund, at muligheden for at
      tilbagekalde færdselsretten i overensstemmelse fredningsbestemmelserne fra
      1949 bortfaldt, da der i 1969 blev ydet erstatning for den indskrænkning i
      ejendomsretten, som færdselsretten indebar.
    </p>
    <p>
      Vedrørende forløbet af stien i fredningen har fredningsnævnet udtalt, at
      de af klager foreslåede alternative stiforløb, der vil indebære passage af
      stejle trapper, i realiteten begrænser adgangen til parken, ligesom de
      begrænser den besøgendes oplevelse af haven. Fredningsnævnet har herved
      desuden henvist til fredningsnævnets afgørelse af 24. august 2007 om
      afslag på dispensation til at flytte stiforløbet.
    </p>
    <p>
      Fredningsnævnet har imidlertid fundet, at stiforløbet, hvis klager ønsker
      det, kan ændres, så det i stedet for at gå gennem gårdens to porte og over
      gårdspladsen kan følge det nuværende stiforløb fra indgangen i parkens
      øst-ende til umiddelbart øst for bygningerne og der fra via en nyanlagt
      sti mod nord forbindes med den eksisterende sti øst for barokhaven, og
      hvor denne slutter følger den eksisterende sti mod vest, som forlænges
      lige ud gennem den ikke fredede del af ejendommen med udgang fra
      ejendommen på P. E. Rasmussensvej. Fredningsnævnet har lagt vægt på, at
      dette alternative stiforløb giver et godt sammenhængende overblik over
      søen, barokhaven og bygningerne, og derved opfylder fredningens formål.
    </p>
    <p>
      For så vidt angår spørgsmålet om erstatning i anledning af revisionen af
      fredningen, har fredningsnævnet vurderet, at der ikke er grundlag for at
      tilkende erstatning som følge af offentlighedens adgang til at færdes ad
      de fastlagte stiforløb, idet fredningsnævnet har fundet, at muligheden for
      at tilbagekalde færdselsretten bortfaldt i 1969.
    </p>
    <p>
      Fredningsnævnet har endelig vurderet, at der ikke er grundlag for at yde
      erstatning for misbrug af færdselsretten, idet kommunens forpligtelser til
      at foranledige indskriden over dette ikke er begrænset.
    </p>
    <p>8. Klagen</p>
    <p>
      Klager, som er repræsenteret ved advokat, har principalt gjort gældende,
      at fredningsnævnets afgørelse savner hjemmel og derfor må ophæves.
    </p>
    <p>
      Klager har subsidiært gjort gældende, at fredningskendelsen skal ændres,
      således at stien følger et alternativt forløb, som ligger mere nordligt på
      klagers ejendom.
    </p>
    <p>
      Vedrørende hjemmelsgrundlaget for fredningskendelsen har klager anført, at
      der ved fredningssagens behandling i 1947 og 1949 og i forbindelse med
      erstatningsspørgsmålet i 1969 ikke var hjemmel til at gennemtvinge
      offentlig adgang til Farumgård Park.
    </p>
    <p>
      Klager har henvist til, at det følger af § 1 i naturfredningsloven af
      1937, at der mod fuld erstatning kan åbnes adgang til at færdes i naturen
      på steder, hvor sådan færdselsret af hensyn til befolkningens friluftsliv
      er af væsentlig betydning for almenheden, og hvor færdslen kan finde sted
      uden at tilsidesætte hensynet til vedkommende ejers eller brugers
      berettigede og væsentlige interesser, navnlig den private fred eller
      husfreden.
    </p>
    <p>
      Klager har anført, at offentlig færdsel ad det stiforløb, der er angivet i
      fredningsnævnets kendelse fra 1947, uundgåeligt vil tilsidesætte hensynet
      til privatlivets fred. Det er på den baggrund klagers opfattelse, at
      stiforløbet derfor ikke kunne påtvinges ejeren, heller ikke mod
      erstatning.
    </p>
    <p>
      Klager har videre anført, at der i medfør af reglerne i
      naturfredningsloven af 1937 blev gennemført ganske mange fredninger alene
      baseret på aftale, dvs. uden fredningskendelse men med tinglysning af en
      fredningsdeklaration med aftalt indhold. I nærværende sag blev
      fredningsnævnet involveret, da de daværende ejere ikke var villige til at
      lade aftalen om tilladelse til offentlig færdsel (til forskel fra
      bevaringsdelen) gælde også for fremtidige ejere. Det er på den baggrund
      klagers opfattelse, at fredningskendelsen fra 1949 går ud på, at aftalen
      om tilladelse til færdsel, herunder vilkårene for færdslen, gælder for den
      til enhver tid værende ejer af ejendommen.
    </p>
    <p>
      Vedrørende det under sagen anførte af Miljøstyrelsen og Furesø Kommune om
      procedurereglerne i naturfredningslovens § 11 og § 13 har klager bemærket,
      at disse regler ikke udvider hjemmelsgrundlaget, således som det var
      fastlagt ved naturfredningslovens § 1.
    </p>
    <p>
      Det er således klagers opfattelse, at naturfredningsloven af 1937 ikke
      indeholdt hjemmel til at gennemtvinge offentlig adgang ad en sti gennem
      parken tæt på beboelsen, hverken gennem beboelsesbygningens sidefløje,
      mellem beboelsesbygningen og søen eller gennem barokhaveanlægget.
    </p>
    <p>
      Klager har videre anført, at der heller ikke med stiloven af 1940 er
      påvist et hjemmelsgrundlag for at fravige det klare udgangspunkt efter
      naturfredningslovens § 1. Klager har herved henvist til, at planen for de
      stianlæg, der var omfattet af stiloven, findes som bilag til ”En
      redegørelse for københavnsegnens grønne områder” udgivet i 1954 af
      Udvalget vedrørende københavnsegnens grønne områder. Det fremgår af
      planen, at stien ved Farum Sø skulle føres nord om Farumgård, ikke gennem
      gården eller parken. Klager har desuden gjort gældende, at
      færdselstilladelsen gennem Farumgård ikke er en del af de projekter, som
      stiloven tog sigte på, fordi stien allerede eksisterede og dermed ikke
      medførte anlægsarbejder til gavn for beskæftigelsen.
    </p>
    <p>
      Vedrørende det i de tidligere fredningskendelser anførte om alternativt at
      etablere en sti langs søbredden hen over Farumgårds areal har klager
      anført, at et sådant projekt ville forudsætte, at der blev tilvejebragt
      hjemmel til ekspropriation ved ændring af plangrundlaget i
      overensstemmelse med stiloven. Klager har i tilknytning hertil bemærket,
      at overvejelserne om et stiforløb mellem bygningerne og søen må antages at
      være fremkommet som pressionsmiddel mod de daværende ejere, idet hensigten
      helt åbenbart har været at spare udgifterne til det stiforløb, som var
      forudsat ved stiloven.
    </p>
    <p>
      Klager har endvidere anført, at der heller ikke efter den gældende
      naturbeskyttelseslov er hjemmel til at gennemtvinge offentlig adgang til
      private haver og parker. Klager her herved henvist til princippet i
      naturbeskyttelseslovens § 23, stk. 6, hvorefter ejeren kan forbyde
      offentligheden adgang til private skove, der er mindre end 5 ha.
    </p>
    <p>
      Det er sammenfattende klagers opfattelse, at tilladelsen til gående
      færdsel blev tilvejebragt ved aftale mellem kommunen og de tidligere
      ejere, bl.a. på vilkår om tilbagekaldelsesadgang for ejeren i tilfælde af
      væsentlig ulempe.
    </p>
    <p>
      Særligt vedrørende tilbagekaldelsesadgangen har klager anført, at
      udbetaling af erstatning i 1969 til de tidligere ejere blev givet som
      kompensation for, at aftalen i 1947/49 blev gjort tidsubegrænset, men
      udbetalingen ikke ændrede ved de oprindelig aftalte vilkår. Klager har
      således gjort gældende, at tilbagekaldelsesadgangen fortsat bestod efter
      udbetaling af erstatning i 1969 og er gyldigt påberåbt af klager den 13.
      oktober 2016, da klager tilbagekaldte færdselstilladelsen og efterfølgende
      lukkede for den offentlige adgang.
    </p>
    <p>
      Klager har bemærket, at den omstændighed, at kommunen ikke har ønsket at
      få Lyngby rets opfattelse af det civilretlige grundlag efterprøvet under
      et civilt søgsmål for domstolene ikke er ensbetydende med, at spørgsmålet
      afgøres endeligt af fredningsmyndighederne.
    </p>
    <p>
      Klager har desuden anført, at nærværende sag omhandler en egentlig ny
      fredning, og at der således ikke blot er tale om en revision af
      Overfredningsnævnets afgørelse fra 1949.
    </p>
    <p>
      Klager har anført, at der i præmisserne til Lyngby rets dom af 18. juni
      2018 er argumenteret udførligt for, at den omhandlende tilbagekaldelsesret
      ikke er bortfaldet. Det er klagers opfattelse, at fredningsnævnet i sin
      afgørelse - til forskel fra Retten i Lyngby – ikke har foretaget en
      grundig gennemgang og fortolkning af det skriftlige grundlag, og at
      fredningsnævnet blot konstaterer ”en snæver sammenhæng” mellem erstatning
      og bortfald af tilbagekaldelsesadgangen, og begrunder det med, at en anden
      opfattelse ”ikke ville give mening”. Klager har videre anført, at
      fredningsnævnets forståelse ikke kan udledes af nogen af de forudgående
      fredningskendelser. Klager har herved gjort gældende, at der i
      fredningskendelsen af 1947 sondres mellem ”fredningsdeklaration” for
      status quo fredningen af parken og ”deklaration” om offentlighedens adgang
      til parken. Om sidstnævnte anføres, at der mellem de daværende ejere og
      kommunen er ”enighed om”, at tilladelsen gives på nærmere angivne vilkår,
      herunder forbehold om tilbagekaldelse i tilfælde af væsentlig ulempe.
    </p>
    <p>
      Klager har bemærket, at det intet sted i overfredningsnævnets kendelse af
      1969 er nævnt, at vilkåret om tilbagekaldelse i tilfælde af væsentlig
      ulempe var bortfaldet med udbetaling af erstatning til de tidligere ejere.
      Klager har videre bemærket, at det efter sammenhængen og ordlyden er den
      naturlige forståelse af kendelsen, at erstatningen blev givet for den
      værdiforringelse, der var en konsekvens af overfredningsnævnskendelsen af
      1949, hvorefter også fremtidige ejere var underlagt den
      rådighedsindskrænkning, som de tidligere ejere havde påtaget sig ved
      aftale med kommunen, og at samtlige vilkår i aftalen dermed fortsat var
      gældende.
    </p>
    <p>
      Det er videre klagers opfattelse, at erstatningsspørgsmålet efter
      overfredningsnævnskendelsen fra 1949 er knyttet til salg af ejendommen,
      ikke til bortfald af tilbagekaldelsesadgangen. Ved ejerskifte viser
      retsvirkningerne af kendelsen fra 1949 sig ved, at den nye ejer er
      underlagt den rådighedsbegrænsning, som følger af kendelsen, nemlig at
      offentlig færdsel er tilladt på de i sin tid aftalte vilkår.
    </p>
    <p>
      Klager har desuden redegjort for forløbet, som ledte frem til lukningen af
      parken i 2016, herunder for, at der frem mod 2016 blev konstateret
      hyppigere og grovere overtrædelser af vilkårene for færdselstilladelsen.
      Trods Furesø Kommunes gennemførelse af en række foranstaltninger lykkedes
      det ikke at reducere overtrædelserne i omfang, hyppighed og alvor. Klager
      har i tilknytning hertil oplyst, at kommunen anerkendte, at vilkårene for
      færdselstilladelsen fortsat blev overtrådt men, at der ikke var politisk
      vilje til at ændre stiforløbet.
    </p>
    <p>
      Klager har videre anført, at betingelsen om ”væsentlig ulempe” i de
      oprindelig aftalte vilkår for færdslen var opfyldt, da klager
      tilbagekaldte færdselstilladelsen og efterfølgende lukkede for
      offentlighedens adgang til ejendommen.
    </p>
    <p>
      Ifald Miljø- og Fødevareklagenævnet finder, at offentligheden fortsat skal
      have adgang til Farumgård Park, har klager indsendt et forslag til
      alternativt stiforløb langs barokhavens nordlige skel. Klager har anført,
      at dette alternative stiforløb fuldt ud opfylder fredningens formål, og at
      der med denne linjeføring, til forskel fra de stiforløb, der er indeholdt
      i fredningsnævnets afgørelse af 10. november 2021, er mulighed for
      effektiv fysisk afskærmning af den private have uden at kompromittere
      barokhaveanlægget.
    </p>
    <p>
      Klager har den 13. september 2022 indsendt supplerende bemærkninger i
      sagen. Klager har anført, at Furesø Kommune under sagens behandling
      behandlingen til stadighed har bagatelliseret omfanget og karakteren af
      privatlivskrænkelserne, selvom kommunen tidligere under møder med klager
      har anerkendt krænkelsernes alvor. Klager har i tilknytning hertil henvist
      til dokumentet ”Driftsaftale mellem Kresten Andersen Bergsøe og Furesø
      Kommune”, hvoraf det fremgår, at:
    </p>
    <p>
      ”at færdslen på Farumgaard […] er til betydelig gene for Farumgaards
      beboere, herunder at der i væsentligt omfang sker tilsidesættelse af
      vilkårene for offentlighedens færdsel på ejendommen”
    </p>
    <p>
      Klager har anført, at kommunen har forsømt at fremlægge driftsaftalen
      under fredningssagens behandling, og at der er åbenlyse uoverensstemmelser
      mellem indholdet i driftsaftalen og kommunens senere tilkendegivelser i
      sagen. Efter klagers opfattelse må det således lægges til grund, at
      kommunen under fredningssagen ikke har fremstillet problemstillingen om
      væsentlige privatlivskrænkelser loyalt og korrekt, og at kommunens
      bagatelliseringer ikke kan tillægges vægt.
    </p>
    <p>
      Vedrørende det af kommunen anførte om, at klager har modsat sig
      gennemførelse af foranstaltninger, har klager anført, at den eneste
      foranstaltning, som ikke er blevet gennemført, var etablering af en bom
      ved vestfløjen, fordi kommunen ikke opnåede
      bygningsfredningsmyndighedernes godkendelse hertil.
    </p>
    <p>
      Vedrørende etablering af et alternativt stiforløb har klager anført, at
      offentlig færdsel gennem ejendommen kun kan etableres, hvis stiføringen
      tillader en effektiv adskillelse mellem den offentlige færdsel og
      privatsfæren. Klager har herved gjort gældende, at de stiforløb, som er
      fastlagt i fredningsnævnets afgørelse af 10. november 2021 ikke kan sikres
      mod gentagelse af de hyppige og alvorlige privatlivskrænkelser, som klager
      tidligere har været udsat for.
    </p>
    <p>
      Klager har den 2. maj 2023 indsendt yderligere bemærkninger til sagen.
    </p>
    <p>
      Indledningsvis har klager bemærket, at Furesø Kommunes bemærkninger i
      sagen, samt de indlæg fra naboer og omboende til fredningsområdet ikke
      giver anledning til ændring af klagers argumentation.
    </p>
    <p>
      På baggrund af en gennemgang af dokumenter i Rigsarkivet har klager
      bemærket, at det fortsat er klagers opfattelse, at kommunens udlægning af
      den historiske baggrund for etableringen af stiforløbet er misvisende og
      mangelfuld. Klager har herved henvist til, at der forelå fire forslag til
      etablering af cykelvej og gangsti ved Farumgårds arealer, hvoraf to af
      disse ikke gav publikum mulighed for at opleve barokhaveanlægget og dets
      samspil med hovedbygningen og søen. Det er desuden klagers opfattelse, at
      aftalen med de tidligere ejere om gangsti gennem bygningerne udsprang af
      myndighedernes pres for at gennemtvinge adgang gennem den tyskejede
      ejendom, efter at det måtte konstateres, at der ikke var mulighed for
      konfiskation efter loven om konfiskation af tysk og japansk ejendom.
    </p>
    <p>
      Klager har desuden oplyst, at ejeren af Farumgård har retableret en sti
      kaldet ”præstestien” langs ejendommens nordlige skel, og at erfaringerne
      med den retablerede sti har været så positive, at klager, ifald Miljø- og
      Fødevareklagenævnet finder, at offentligheden fortsat skal have adgang til
      Farumgård Park, primært ønsker, at stiforløbet i fredningen skal følge
      præstestiens forløb. Det alternative stiforløb, som foreslået i
      forbindelse med klagen, bliver således subsidiært i forhold til
      præstestiens forløb.
    </p>
    <p>
      Om det retablerede stiforløb har klager oplyst, at retableringen fandt
      sted i forsommeren 2022, og at stiforløbet ledte til den gamle
      præstebolig. Det fremgår videre, at der langs stiforløbet er etableret
      flere bænke, hvorfra der bl.a. er fri udsigt over hele haveanlægget og kig
      gennem hovedbygningens vinduer til Farum Sø i baggrunden. Klager har
      videre oplyst, at stien bliver flittigt benyttet, og at erfaringerne i det
      forløbne år er, at publikum udviser fuld respekt for afgrænsningen til
      barokhaven: der har ikke været et eneste tilfælde af færdsel i haven.
    </p>
    <p>
      Klager har gjort gældende, at dette stiforløb giver en væsentlig bedre
      publikumsoplevelse af anlægget end de stiforløb, der er anvist i
      fredningsnævnets kendelse, og den er også bedre end det alternative
      stiforløb, som klager har foreslået i klagen.
    </p>
    <p>
      Vedrørende tilgængeligheden på stien har klager oplyst, at stien også
      benyttes af folk med klapvogne og barnevogne.
    </p>
    <p>
      I forhold til eventuelle indbliksgener for naboen mod vest og naboen mod
      nord har klager anført, at disse vil kunne elimineres ved beplantning.
    </p>
    <p>9. Bemærkninger til klagen</p>
    <p>Bemærkninger fra Furesø Kommune</p>
    <p>
      Furesø Kommune har i bemærkninger af 31. januar 2022 til klagen anført, at
      kommunen finder det helt afgørende vigtigt, at fredningsnævnets kendelse
      af 10. november 2021 om revision af fredning af Farumgård Park fastholdes.
    </p>
    <p>
      <span
        >Vedrørende det alternative stiforløb, som klager har foreslået i
        klagen, har Furesø Kommune anført, at offentligheden ikke på samme vis
        som ved de stiforløb, som fredningsnævnet har fastlagt, vil have
        mulighed for at opleve det særlige samspil mellem bygninger, have, park
        og Farum Sø på nært hold. Det er kommunens vurdering, at denne
        oplevelsesværdi er en helt central del af fredningen, hvorfor klagers
        stiforslag må afvises.</span
      >
    </p>
    <p>
      <span
        >Angående det af klager anførte om skelnen mellem en fredningskendelse
        for parken og en aftale om offentlighedens færdsel, har Furesø Kommune
        bemærket, at der fra tidspunktet for fredningsnævnets afgørelse i 1947
        alene har eksisteret én egentlig fredningskendelse, idet fredningsnævnet
        herved samlede den frivillige fredning af parken og aftalen om
        offentlighedens færdselsret, og at denne kendelse blev stadfæstet af
        Overfredningsnævnet februar 1949.&nbsp;</span
      >
    </p>
    <p>
      Vedrørende det i klagen anførte om hjemmelsgrundlaget har Furesø Kommune
      anført, at sagen om fredning af Farumgård tager udgangspunkt i stiloven af
      1940. Loven var en opfølgning af Betænkning om Københavnsegnens grønne
      områder fra 1937. Ifølge denne skulle der etableres en cykel- og gangsti
      langs bredden af Farum Sø, dvs. mellem Farumgårds bygninger og søen.
      Kommunen har anført, at det af klager anførte om, at stien ikke skulle
      føres gennem gården eller parken men nord om ejendommen, således ikke er
      korrekt.
    </p>
    <p>
      <span
        >Furesø Kommune har endvidere bemærket, at hjemlen i den nugældende
        naturbeskyttelseslov til at fastsætte bestemmelser om offentlighedens
        adgang gennem Farumgård findes i lovens kap. 6 om fredninger og ikke i
        lovens generelle regler i kap. 4 om offentlighedens adgang. Kommunen har
        herved bemærket, at spørgsmålet om lovhjemmel i øvrigt ikke er relevant,
        idet fredningsnævnets kendelse er en revision af den eksisterende
        fredning og ikke en egentlig ny fredning.</span
      >
    </p>
    <p>
      Ifald fredningsnævnets afgørelse om revision af fredningen af Farumgård
      Park ophæves, er det således Furesø Kommunes opfattelse, at
      Overfredningsvæsenets kendelse af 23. februar 1949 atter vil være gældende
      med den oprindelige stiføring, men uden den nødvendige ajourføring af
      fredningsbestemmelserne i forlængelse af Overfredningsnævnets
      erstatningskendelse fra 1969.
    </p>
    <p>
      Furesø Kommune har den 26. april 2023 fremsendt supplerende bemærkninger
      til sagen. Vedrørende det af klager anførte om driftsaftalen af 18. maj
      2011, har kommunen bemærket, at driftsaftalen efter kommunens vurdering
      ikke er relevant for fredningssagen.
    </p>
    <p>
      Furesø Kommune har videre bemærket, at kommunen siden 2008 har gennemført
      en lang række tiltag for at nedbringe gener som følge af offentlighedens
      adgang, og at kommunen ikke anser mulighederne for at undgå og mindske
      generne ved offentlighedens adgang for udtømte. Kommunen har videre gjort
      gældende, at kommunen på ingen måde har bagatelliseret de gener, som ejer
      har oplevet, men at kommunen dog ikke kan anerkende, at der skulle være
      tale om væsentlige gener.
    </p>
    <p>
      Vedrørende det af klager anførte om, at den offentlige færdsel gennem
      ejendommen var aftalebaseret, har Furesø Kommune henholdt sig til
      kommunens tidligere bemærkninger herom.
    </p>
    <p>Bemærkninger fra Miljøstyrelsen</p>
    <p>
      Miljøstyrelsen har den 25. april 2023 oplyst, at styrelsen ikke har
      bemærkninger til klagesagen.
    </p>
    <p>Bemærkninger fra nabo til fredningsområdet, Kålundsvej 9</p>
    <p>
      En nabo til fredningsområdet har ved e-mail af 10. januar 2022 bemærket,
      at klagers forslag til alternativ stiføring, som er fremsat i forbindelse
      med klagen, ikke tager højde for de gener, en så nordgående sti vil påføre
      naboer nord for Farumgård. Det er videre anført, at det ikke er rimeligt,
      at klager herved vil overvælte de samme gener på sine naboer, som klager
      netop selv ønsker at undgå.
    </p>
    <p>Bemærkninger fra naboer til fredningsområdet, Kålundsvej 7</p>
    <p>
      <span
        >Naboerne har ved skrivelse af 29. januar 2022 bemærket, at det er en
        betingelse for at tilbagekalde færdselstilladelsen, såfremt
        tilbagekaldelsesadgangen ikke vurderes at være bortfaldet, at en
        offentlig myndighed afgør, at generne ved færdslen er til ”væsentlig
        ulempe”. Naboerne har herved bemærket, at klagers beskrivelser af
        generne ligger meget langt fra, hvad naboerne som mangeårige brugere af
        stien har oplevet, hvilket også fremgik af hovedparten af høringssvarene
        fra brugere og omkringboende i forbindelse med fredningsnævnets
        behandling af sagen.</span
      >
    </p>
    <p>
      <span
        >Naboerne har desuden observeret, at klager har ladet fodhegn og
        afspærringer fjerne, således at besøgende kan få den opfattelse, at man
        netop gerne må bevæge sig på disse områder.&nbsp;</span
      >
    </p>
    <p>
      <span
        >Vedrørende det af klager anførte om problemer med løse hunde har
        naboerne bemærket, at klagers egne løse hunde ofte besøger naboernes
        have, især efter at klager lukkede for offentlig adgang til
        parken.&nbsp;</span
      >
    </p>
    <p>
      <span
        >Naboerne har desuden bemærket, at det fremgår af en artikel i det
        lokale dagblad, at salgsværdien af Farumgård vil stige med cirka 35 mio.
        kr., hvis der ikke er offentlig adgang til ejendommen, og at et sådant
        økonomisk perspektiv næppe kan anses for uvæsentligt.&nbsp;</span
      >
    </p>
    <p>
      <span
        >Naboerne er desuden af den opfattelse, at klager ulovligt har plantet
        en hæk ind mod deres have, der nu er 6-7 meter høj, og som eliminerer al
        udsigt og giver en række andre gener.&nbsp;</span
      >
    </p>
    <p>
      <span
        >Naboerne har udtalt sig imod den nye alternative stiføring, som klager
        har foreslået. Naboerne har herved henvist til, at denne linjeføring vil
        berøve dem den sidste rest af privatliv, som de har omkring
        sig.&nbsp;</span
      >
    </p>
    <p>
      <span
        >Afslutningsvist har naboerne udtalt sig til støtte for fredningsnævnets
        afgørelse og de heri fastlagte stiføringer.</span
      >
    </p>
    <p>
      Bemærkninger fra nabo og omboende til fredningsområdet, der er
      repræsenteret ved advokat
    </p>
    <p>
      En advokat, der er nabo til fredningsområdet, har på egne vegne og på
      vegne af en række omboende til fredningsområdet ved skrivelse af 31.
      januar 2022 fremsat en række bemærkninger til klagen.
    </p>
    <p>
      Det er indledningsvis bemærket, at klagen bør afvises, allerede fordi det
      ikke fremgår tydeligt af sagen, at klagers advokat repræsenterer klager i
      denne konkrete sag.
    </p>
    <p>
      De omboende har bestridt det af klager anførte om, at der ikke efter den i
      1947 gældende lovgivning var hjemmel til ved fredning at gennemtvinge
      permanent offentlig adgang gennem Farumgård. De omboende har herved bl.a.
      henvist til, at det fremgik af den dagældende naturfredningslovs § 13,
      stk. 2, at:
    </p>
    <p>
      ”Endvidere kan Nævnet ved Kendelse bestemme, at der paa nærmere angiven
      Maade og i nærmere fastsat Omfang skal være Adgang for alle og enhver til
      at færdes paa de i § 1, 3die Stykke, nævnte Steder. Nævnet kan saavel ved
      den oprindelige Kendelse som senere fastsætte Ordensbestemmelser for
      saadanne Omraader.”
    </p>
    <p>
      Der er således de omboendes opfattelse, at der utvivlsomt har været
      hjemmel til Overfredningsnævnets kendelse af 23. februar 1949.
    </p>
    <p>
      Vedrørende tilbagekaldelsesadgangen har de omboende anført, at det er
      centralt, at landsretten fandt, at spørgsmålet om tilbagekaldelsesrettens
      eksistens og rækkevidde ikke kunne afgøres under en strafferetssag, men
      under en civilretlig sag, alternativt en ny fredningssag. Det er de
      omboendes opfattelse, at dette indebærer, at der ikke med strafferetssagen
      er taget stilling til den rette forståelse af bestemmelserne om
      tilbagekaldelse af færdselsretten.&nbsp;
    </p>
    <p>
      Vedrørende det af klager anførte om, at det af landrettens tilkendegivelse
      kan udledes, at der er tale om ”en ny fredning” i modsætning til en
      revision af en tidligere fredning, har de omboende bemærket, at der
      åbenlyst er tale om revision af en eksisterende fredning, og at dette også
      eksplicit fremgår af fredningsnævnets afgørelse i sagen.
    </p>
    <p>
      Det er videre de omboendes opfattelse, at der på intet tidspunkt har været
      tale om en fri tilbagekaldelsesadgang for ejeren, idet
      tilbagekaldelsesadgangen netop var underkastet Ministeriet for Offentlige
      Arbejders afgørelse af, hvorvidt de påståede ulemper måtte anses for
      væsentlige.
    </p>
    <p>
      De omboende har endvidere fundet anledning til at fremhæve, at
      tilbagekaldelsesretten var tillagt ”Stiftelsen” og ikke den til enhver tid
      værende ejer af Farumgård, hvorfor den alene af den grund bortfaldt i
      forbindelse med salget i 1965 og Overfredningsnævnets efterfølgende
      erstatningskendelse af 10. august 1969.
    </p>
    <p>
      Vedrørende det af klager foreslåede alternative stiforløb har de omboende
      bemærket, at dette på ingen måde opfylder fredningens formål. De omboende
      har herved henvist til, at det foreslåede alternative stiforløb ikke
      bevarer den ganske særlige mulighed for almenheden for på nært hold at
      iagttage et bygningskompleks i et miljø, der dels fremhæver bygningens
      kulturelle værdi og yderligere i sig selv er af høj æstetisk karakter og
      landskabelig værdi. Offentligheden vil med den foreslåede stiføring blive
      ført op langs nordskellet i Farumgård Park og hen over plateauet nord for
      barokhaven uden mulighed for på nært hold at opleve den værdifulde
      sammenhæng mellem bygninger og landskab.
    </p>
    <p>Bemærkninger fra Danmarks Naturfredningsforening</p>
    <p>
      Danmarks Naturfredningsforening har den 31. januar 2021 bemærket, at det
      fortsat er foreningens klare opfattelse, at der er ydet fuld erstatning
      for bortfald af tilbagekaldelsesretten tilbage i 1969 i forbindelse med
      salget af ejendommen. Det er på den baggrund foreningens opfattelse, at
      tilbagekaldelsesadgangen er bortfaldet.
    </p>
    <p>
      Vedrørende det alternative stiforløb, som er foreslået i klagen, har
      foreningen anført, at dette ikke tilgodeser offentlighedens mulighed for,
      på nært hold, at opleve den værdifulde sammenhæng mellem bygninger og
      landskabet.
    </p>
    <p>
      Foreningen har i øvrigt tilkendegivet at være enig i tidligere indlæg i
      sagen fra Furesø Kommune og Miljøstyrelsen.
    </p>
    <p>10. Høring under sagens behandling</p>
    <p>
      <span
        >Miljø- og Fødevareklagenævnet har den 3. maj 2023 sendt klagers
        bemærkninger af&nbsp;</span
      >2. maj 2023 i høring hos Furesø Kommune, Miljøstyrelsen og de naboer og
      de omboende til fredningsområdet, som har afgivet indlæg i sagen.
    </p>
    <p>Bemærkninger fra Furesø Kommune</p>
    <p>
      Furesø Kommune har i skrivelse af 15. maj 2023 udtalt sig imod klagers
      forslag om alternativ stiføring som fremsat i klagers bemærkninger af 2.
      maj 2023. Kommunen har herved lagt vægt på, at det foreslåede alternative
      stiforløb ikke vil give mulighed for at opleve den helt centrale værdi ved
      fredningen, som udgøres af den intime, landskabelige forbindelse mellem
      bygninger, park og sø. Kommunen har herved henvist til en udtalelse fra
      statens naturfrednings- og landskabskonsulent, skovrider Sten Bjerke fra
      1967: ”den eksisterende stiret åbner en ganske særlig mulighed for
      almenheden for at iagttage på nært hold et værdifuldt bygningskompleks i
      et miljø, der dels fremhæver bygningens kulturelle værdi og yderligere i
      sig selv er af høj æstetisk karakter og landskabelig værdi”.
    </p>
    <p>
      Furesø Kommune har videre anført, at det nye foreslåede stiforløb er en
      meget afkortet udgave af det stiforløb, som klager tidligere har
      foreslået, og som kommunen har afvist med henvisning til, at det
      væsentligt mindsker mulighederne for at opleve de helt centrale værdier i
      fredningen. Kommunen har i tilknytning hertil anført, at med det nye
      foreslåede stiforløb vil disse muligheder blive reduceret yderligere og
      være så godt som helt væk. Det nye stiforløb vil betyde, at offentligheden
      ikke længere har adgang til hele den østlige halvdel af ejendommen og
      dermed ikke har mulighed for på nært hold at opleve den nære,
      landskabelige forbindelse mellem bygninger, have og park, mølledam og
      dæmning, skov og Farum Sø.
    </p>
    <p>
      Furesø Kommune afviser på den baggrund klagers bemærkning om, at det nye
      stiforløb giver en væsentlig bedre publikumsoplevelse af anlægget end
      stiforløbene, som der er fastlagt i fredningsnævnets afgørelse.
    </p>
    <p>
      Furesø Kommune har desuden bemærket, at det ikke er korrekt, at der med
      det foreslåede nye stiforløb ikke vil være problemer i forhold til
      tilgængeligheden. Kommunen har herved påpeget, at stiens fortsatte forløb
      ned ad plateauets østside sker ad en stejl og ujævn kampestenstrappe, som
      gangbesværede og folk med klapvogne og barnevogne umuligt kan færdes på.
      De vil derfor ikke kunne fortsætte videre østpå til havelågen ved
      Parkstien, men må i stedet må vende om og gå samme vej tilbage.
    </p>
    <p>
      Furesø Kommune har videre bemærket, at beplantning for at undgå
      indbliksgener ind på naboejendommene mod nord og vest ikke er en brugbar
      løsning for naboerne. Dette gælder særligt i forhold til naboerne mod
      nord, hvor det på grund af terrænforholdene vil kræve en meget høj
      beplantning, som vil skærme for udsynet og kaste skygge ned i haverne.
    </p>
    <p>
      Vedrørende klagers bemærkninger til Furesø Kommunes redegørelse for
      fredningens historiske baggrund har kommunen fastholdt, at indholdet af
      redegørelsen er korrekt, og kommunen har videre bemærket, at klagers
      oplysninger fra Rigsarkivet om de forskellige forslag til stiforløb er af
      underordnet betydning for den nuværende fredningssag.
    </p>
    <p>
      Vedrørende gener som følge af offentlighedens adgang har Furesø Kommune
      henvist til sine tidligere bemærkninger herom, samt anført at
      foranstaltninger som fodhegn, skiltning og vedligeholdelse af hegn og
      portlåse har en præventiv betydning i forhold til overtrædelser. Kommunen
      har herved henvist til NaturPark Mølleåens Venners bemærkninger til
      fredningsnævnet af 18. marts 2020 og 9. oktober 2020, som er vedlagt i
      kopi til kommunens høringssvar.
    </p>
    <p>Bemærkninger fra Miljøstyrelsen</p>
    <p>
      Miljøstyrelsen har den 12. maj 2023 oplyst, at styrelsen ikke har
      bemærkninger til nævnets høring af 3. maj 2023.
    </p>
    <p>Bemærkninger fra naboer til fredningsområdet, Kålundsvej 9</p>
    <p>
      Naboerne har udtalt sig imod det stiforløb, som klager har etableret nær
      skellet til deres ejendom. Det er naboernes oplevelse, at det nye
      stiforløb bliver flittigt benyttet.
    </p>
    <p>
      Naboerne har anført, at de oplever betydelige gener ved den valgte
      linjeføring, blandt andet fordi der på grund af terrænforskel mellem
      stitraceet og deres ejendom er frit udsyn ind i deres baghave og direkte
      indblik i deres stue. Naboerne har anført, at disse indbliksgener ikke,
      som klager ellers har foreslået, vil kunne løses med beplantning, dels
      fordi en sådan beplantning vil virke meget dominerende og dels fordi
      terrænforskellene alligevel vil muliggøre indblik til deres ejendom.
    </p>
    <p>
      Det af klager anførte om, at det nye stiforløb har medført positive
      tilbagemeldinger, stemmer efter naboernes opfattelse ikke overens med
      udmeldinger fra farumborgere, der boede i området, før klager lukkede den
      fredede stiføring. Det er naboernes opfattelse, at de positive meldinger
      på sociale medier hovedsageligt stammer fra en mindre gruppe personer, der
      har personlig relation til klager, hvoraf flere end ikke har bopæl i
      Furesø Kommune. Naboerne har videre anført, at det heller ikke er korrekt,
      når klager har anført, at stentrappen på stien kan forceres med
      barnevogne. Naboerne har herved henvist til, at klager på sociale medier
      har gjort opmærksom på at stentrappen kan være glat, og konkret har rådet
      en gæst med barnevogn til ikke at anvende stentrappen.
    </p>
    <p>
      Naboerne har endelig foreslået, at den type af hegning, som anvendes langs
      det nye stiforløb, og som ifølge klager har haft den ønskede effekt i
      forhold til publikums færden på ejendommen, vil kunne anvendes langs det
      fredede stiforløb.
    </p>
    <p>Bemærkninger fra naboer til fredningsområdet, Kålundsvej 7</p>
    <p>
      Naboerne har oplyst, at den nye sti uvarslet blev anlagt i februar 2022,
      hvor der maskinelt blev gravet ud og lagt både knust beton og skærver
      langs skellet til deres ejendom. Stien blev åbnet for offentligheden i
      begyndelsen af marts 2022.
    </p>
    <p>
      Naboerne har anført, at de oplever betydelige gener ved den valgte
      linjeføring, blandt andet fordi der med den valgte linjeføring er indkig
      fra stier til deres ejendom og have fra alle sider, da den populære Farum
      Søsti løber langs havens andre sider. Naboerne har videre oplyst, at de
      forbipasserende kan kigge ned i haven og videre ind i stuen og værelser
      fra højen langs deres ejendom.
    </p>
    <p>
      Naboerne har anført, at afskærmende beplantning mod indbliksgenerne
      dårligt er muligt, da en række meget høje træer danner så meget skygge, at
      hegn kun vanskeligt vil kunne vokse netop der. Naboerne har videre anført,
      at beplantning heller ikke nødvendigvis er en løsning, da den thujahæk,
      som klager har plantet tæt på skel, slet ikke er tæt. Naboerne har oplyst,
      at der vedrørende den nævnte thujahæk er en skelforretning på vej med
      efterfølgende hegnssyn med henblik på at få fjernet thujahækken og
      reetableret det oprindelige hegn.
    </p>
    <p>
      Vedrørende stiens beskaffenhed har naboerne anført, at stien benyttes af
      klart færre med barnevogne og klapvogne end den oprindelige sti. Naboerne
      har videre oplyst, at stentrappen har givet anledning til flere fald, og
      at besøgende, ofte ældre mennesker, er vendt om, fordi de ikke tør gå ned
      ad trappen. Det er desuden naboernes oplevelse, at den nye stiføring
      begrædes af især ældre borgere i området.
    </p>
    <p>
      Vedrørende stiens publikum har naboerne oplyst, at der i forhold til den
      hidtidige stiføring nu ses et væsentligt yngre publikum samt motionister,
      løbere og løbeklubber, som ikke var velkomne på den oprindelige stiføring.
      Naboerne har videre anført, at den nye sti mere har karakter af en
      praktisk og hurtig måde at transportere sig på end en egentlig rekreativ
      oplevelse.
    </p>
    <p>
      Naboerne har desuden oplyst, at de har klaget til Furesø Kommune over
      stiføringen og gjort opmærksom på de væsentlige indbliksgener mv., som den
      afstedkommer.
    </p>
    <p>
      Bemærkninger fra nabo og omboende til fredningsområdet, der er
      repræsenteret ved advokat
    </p>
    <p>
      <span
        >Det er anført, at den nye sti, der indebærer passage af et stejlt
        trappestykke, i realiteten begrænser adgangen til parken, idet denne i
        realiteten ikke kan benyttes af folk med handicap eller barnevogne mv.
        Det er endvidere de omboendes opfattelse, at den nye sti begrænser de
        besøgendes oplevelse af parken.</span
      >
    </p>
    <p>
      <span
        >Det er videre anført, at det er påfaldende, at det selvsamme publikum,
        der ifølge klagers tidligere beskrivelser "bevæger sig uden for det
        fastlagte stiforløb”, og hvis ”opførsel giver anledning til meget
        væsentlige gener", nu angiveligt eksemplarisk udviser fuld respekt for
        afgrænsningen i form at et spinkelt hegn.&nbsp;</span
      >
    </p>
    <p>
      <span
        >Vedrørende det af klager anførte om, at gener for omboende kan mindskes
        ved beplantning, har de omboende anført, at dette synspunkt er ganske
        urimeligt, og at de pågældende naboer ikke bør pålægges at skulle
        affinde sig med en ikke servitutpålagt og nyligt anlagt sti, der
        indebærer offentlig færdsel tæt på deres ejendom, endsige henvises til
        at afbøde gener herfra ved beplantning, som dels tager udsigt og lys fra
        egen ejendom, dels vil skulle vedligeholdes.&nbsp;</span
      >
    </p>
    <p>11. Miljø- og Fødevareklagenævnets behandling og afgørelse&nbsp;</p>
    <p>11.1 Sagens behandling</p>
    <p>
      I sagens behandling har Miljø- og Fødevareklagenævnets medlemmer deltaget:
      Birgitte Egelund Olsen (formand), fhv. landsdommer Eva Staal og
      landsdommer Olaf Tingleff, og de læge medlemmer Pelle Andersen-Harild,
      Lene Hansen, Else Marie Larsen og Jens Vibjerg.
    </p>
    <p>
      Miljø- og Fødevareklagenævnet besigtigede den 14. juni 2023
      fredningsområdet og afholdt efterfølgende offentligt møde om sagen.
    </p>
    <p>
      Sagsrejser, Furesø Kommune, redegjorde under besigtigelsen og i
      forbindelse med det offentlige møde for forslaget om revision af
      fredningen af Farumgård Park i Furesø Kommune.
    </p>
    <p>
      Miljøstyrelsen udtalte sig moderat positivt i forhold til gennemførelse af
      revisionen af fredningen på de vilkår, som blev besluttet af
      Fredningsnævnet for København.&nbsp;
    </p>
    <p>
      Klager udtalte sig imod gennemførelse af revisionen af fredningen, og det
      var desuden fortsat klagers opfattelse, at nærværende sag er en egentlig
      ny fredning og ikke en revision af fredningen fra 1949.
    </p>
    <p>
      Danmarks Naturfredningsforening udtalte sig positivt i forhold til
      gennemførelse af fredningsrevisionen. Foreningen oplyste, at de ikke er
      medsagsrejsere, fordi sagen er meget lokal.
    </p>
    <p>
      Der var på det offentlige møde indlæg fra interesseorganisationen
      ”Historiske Huse”, som udtalte sig imod, at der gennem fredning efter
      naturbeskyttelseslovens regler gives adgang til at færdes på privat
      ejendom nær beboelse og i have. Organisationen udtrykte desuden bekymring
      for sagens præcedensvirkning.
    </p>
    <p>
      Miljørådet i Furesø Kommune udtalte sig under det offentlige møde imod
      gennemførelsen af fredningsrevisionen. Rådet henviste til, at adgang til
      Farumgård Park kan sikres ved en privatretlig aftale.
    </p>
    <p>
      Under besigtigelsen og på det offentlige møde var der desuden en række
      indlæg fra borgere i området, herunder borgere som tidligere har benyttet
      stiforløbet gennem Farumgård Park, som udtrykte et stort ønske om fortsat
      at have mulighed for at færdes gennem parken.
    </p>
    <p>
      Der var ligeledes under besigtigelsen og på det offentlige møde indlæg om
      offentlighedens opførsel i fredningsområdet, hvor en række omboende
      udtalte sig til støtte for det af klager anførte om offentlighedens
      generende og hensynsløse opførsel, mens andre naboer og omboende udtalte,
      at de aldrig havde oplevet problemer med offentlighedens opførsel.
    </p>
    <p>
      Der var på det offentlige møde indlæg om hjemmelsgrundlaget for at
      gennemføre en revision af fredningen af Farumgård Park. Klager gjorde
      gældende, at den offentlige færdselsret er blevet lovligt tilbagekaldt,
      hvilket understøttes af Retten i Lyngbys frifindende dom i straffesagen.
      Klager anførte videre, at der på tidspunktet for fredningen i 1949 ikke
      var hjemmel til at gennemtvinge offentlig adgang gennem privat have og
      bolig, og at dette princip består uændret i dag. Klager gentog i øvrigt de
      indsendte klagepunkter herom.
    </p>
    <p>
      Der var under besigtigelsen og det offentlige møde drøftelser om
      muligheden for at lade stien forløbe i to mulige alternative traceer i
      forhold til de af fredningsnævnet fastlagte mulige stiforløb. Særligt
      vedrørende det alternative stiforløb, som klager under sagens behandling
      har etableret langs ejendommens nordlige skel, bemærkede naboer til
      fredningsområdet, at denne linjeføring medfører en række gener for
      udnyttelsen af deres ejendomme.
    </p>
    <p>
      Endelig anførte klager under det offentlige møde, at kommunen under sagens
      behandling har tilsidesat god forvaltningsskik, herunder ved at
      tilbageholde oplysninger af relevans for sagen, ikke at fremlægge relevant
      materiale i sagen og ved at lække oplysninger om klager til pressen.
    </p>
    <p>
      Furesø Kommune anførte heroverfor, at man ikke kan genkende de påståede
      overtrædelser, og at kommunen under sagens behandling har overholdt
      principperne for god forvaltningsskik.
    </p>
    <p>11.2&nbsp;Miljø- og Fødevareklagenævnets bemærkninger</p>
    <p>
      Ifølge naturbeskyttelseslovens § 43, stk. 1, kan fredningsnævnets
      afgørelse efter § 40 påklages til Miljø- og Fødevareklagenævnet.
    </p>
    <p>
      Endvidere følger det af naturbeskyttelseslovens § 44, stk. 1, at Miljø- og
      Fødevareklagenævnet kan ændre fredningsnævnets afgørelse, herunder
      fredningens geografiske udstrækning, fredningsbestemmelserne og
      erstatningen. Dette gælder, uanset hvem der har rejst fredningssagen eller
      påklaget fredningsnævnets afgørelse, og uanset fredningsforslaget og de
      forslag og krav, der er fremført for fredningsnævnet og Miljø- og
      Fødevareklagenævnet.
    </p>
    <p>
      Ifølge naturbeskyttelseslovens § 33, stk. 1, kan der gennemføres fredning
      af landarealer til varetagelse af de formål, der er nævnt i
      naturbeskyttelseslovens formålsbestemmelse, jf. lovens § 1:
    </p>
    <p>
      ”§ 1. Loven skal medvirke til at værne landets natur og miljø, så
      samfundsudviklingen kan ske på et bæredygtigt grundlag i respekt for
      menneskets livsvilkår og for bevarelsen af dyre- og plantelivet.
    </p>
    <p>Stk. 2. Loven tilsigter særligt</p>
    <p>
      1) at beskytte naturen med dens bestand af vilde dyr og planter samt deres
      levesteder og de landskabelige, kulturhistoriske, naturvidenskabelige og
      undervisningsmæssige værdier,
    </p>
    <p>
      2) at forbedre, genoprette eller tilvejebringe områder, der er af
      betydning for vilde dyr og planter og for landskabelige og
      kulturhistoriske interesser, og
    </p>
    <p>
      3) at give befolkningen adgang til at færdes og opholde sig i naturen samt
      forbedre mulighederne for friluftslivet.”
    </p>
    <p>
      Efter naturbeskyttelseslovens § 38 skal en fredning indeholde en
      bestemmelse om formålet med fredningen. Ifølge § 38, stk. 3, kan en
      fredning gå ud på bevaring af den nuværende tilstand eller
      tilvejebringelse af en bestemt tilstand, der herefter skal bevares, og den
      kan regulere offentlighedens færdsel i området. Af bestemmelsens stk. 4
      fremgår, at en fredning kan indeholde de bestemmelser, herunder de påbud
      og forbud vedrørende arealernes anvendelse, der skønnes nødvendige, for at
      fredningsformålet kan opnås.
    </p>
    <p>11.3&nbsp;Fredningsrevisionens gennemførelse</p>
    <p>
      Et enigt Miljø- og Fødevareklagenævn finder, at der bør gennemføres en
      revision af fredningen af Farumgård Park. Nævnet har lagt vægt på, at der
      er behov for en ajourføring af fredningens bestemmelser om offentlighedens
      adgang.
    </p>
    <p>
      Vedrørende spørgsmålet om den forsatte eksistens af den
      tilbagekaldelsesadgang, som følger af Overfredningsnævnets kendelse af
      1949, tilslutter Miljø- og Fødevareklagenævnet sig Fredningsnævnet for
      Københavns vurdering af, at tilbagekaldelsesretten bortfaldt i 1969 i
      forbindelse med udbetaling af erstatning til Sct. Ursula Stiftelsen.
      Nævnet har herved lagt vægt på, at det følger af den præcise ordlyd af
      fredningsbestemmelsen, at der er tale om en ret for ”Stiftelsen”, og netop
      ikke den til enhver tid værende ejer, og at der med udbetalingen af
      fredningserstatningen fuldt og endeligt blev gjort op med spøgsmålet om
      erstatning for offentlighedens adgang til ejendommen.
    </p>
    <p>
      Vedrørende det af klager anførte om, at Retten i Lyngbys frifindende dom i
      straffesagen har præjudicerende virkning i forhold til nærværende sag er
      det Miljø- og Fødevareklagenævnets opfattelse, at nævnet ikke i en
      fredningssag er bundet af byrettens frifindende dom, herunder byrettens
      udlægning af fredningens bestemmelser og deres retsvirkning i forhold til
      en straffesag. Nævnet har herved lagt vægt på, at sagen ved byretten var
      en straffesag, hvor der gælder et skærpet legalitetskrav, hvilket
      indebærer, at der skal være klar hjemmel for at pålægge straf. Det er
      derfor nævnets opfattelse, at byrettens dom alene er udtryk for, at
      spørgsmålet om den fortsatte eksistens af tilbagekaldelsesadgang har været
      omfattet af en sådan utilstrækkelig klarhed, at byretten ikke har kunnet
      pålægge en straf for at have handlet i strid med Overfredningsnævnets
      kendelser fra 1949 og 1969, jf. naturbeskyttelseslovens § 89, stk. 1, nr.
      10.
    </p>
    <p>11.4&nbsp;Stiforløb i fredningen</p>
    <p>
      Miljø- og Fødevareklagenævnet finder, at offentlighedens adgang til
      Farumgård Park varigt skal sikres og reguleres gennem fastlæggelsen af et
      stiforløb i forbindelse med revisionen af fredningen.
    </p>
    <p>
      Miljø- og Fødevareklagenævnet finder, at offentligheden har adgang til at
      færdes på det oprindelige stiforløb gennem vognportene og over
      gårdspladsen, som fastlagt ved Overfredningsnævnets kendelse fra 1949, det
      vil sige et stiforløb svarende til ”Stiforløb A”.
    </p>
    <p>
      Det er dog Miljø- og Fødevareklagenævnets opfattelse, at det stiforløb,
      som fremgår som en alternativ mulighed i fredningsnævnets afgørelse,
      ”Stiforløb B” på fredningskortet, i lighed med det oprindelige stiforløb,
      ”Stiforløb A” på fredningskortet, på tilstrækkelig vis tilgodeser
      offentlighedens mulighed for på nært hold at iagttage et værdifuldt
      bygningskompleks i et miljø, der dels fremhæver bygningernes kulturelle
      værdi og yderligere i sig selv er af høj æstetisk karakter og landskabelig
      værdi. Nævnet finder ligesom fredningsnævnet, at det er hensigtsmæssigt,
      at der gives klager mulighed for at beslutte, hvorvidt offentligheden
      fortsat skal have adgang ad ”Stiforløb A”, eller om klager foretrækker, at
      offentligheden i stedet skal have adgang ad ”Stiforløb B”, som i givet
      fald vil blive etableret af Furesø Kommune.
    </p>
    <p>
      Miljø- og Fødevareklagenævnet finder i forhold til de to nordligst
      beliggende alternative stiforløb, som nævnet fik forevist under
      besigtigelsen, at disse ikke på tilstrækkelig vis tilgodeser
      offentlighedens mulighed for at opleve fredningens værdier som nævnt
      ovenfor. Nævnet bemærker desuden, at det vil være endog meget vanskeligt
      at sikre tilgængelighed for alle brugere, herunder kørestolsbrugere, på
      disse to alternative stiforløb.
    </p>
    <p>11.5&nbsp;Fredningens indhold</p>
    <p>
      Nævnet har vedrørende offentlighedens adgang ad stiforløb i fredningen
      fundet anledning til i fredningsbestemmelserne at præcisere, at
      offentligheden vil have adgang til det oprindelige stiforløb gennem
      vognportene og over gårdspladsen, som fastlagt ved Overfredningsnævnets
      kendelse fra 1949, medmindre klager indenfor tre måneder fra meddelelsen
      af nævnets afgørelse skriftligt meddeler fredningsnævnet og
      fredningstilsynet, at stien skal løbe i det tracé, som fremgår som en
      alternativ mulighed i fredningsnævnets afgørelse.
    </p>
    <p>
      Miljø- og Fødevareklagenævnet har ikke fundet anledning til at ændre
      fredningsbestemmelsen om kommunens forpligtigelser i forhold til
      regulering af færdslen gennem Farumgård Park. Nævnet bemærker, at Furesø
      Kommune i overensstemmelse med bestemmelsen skal medvirke til at sikre, at
      den offentlige færdsel gennem Farumgård sker ad det fastlagte stiforløb,
      og at kommunen ligeledes har pligt til at foranledige indskriden over for
      eventuelt misbrug.
    </p>
    <p>11.6&nbsp;Erstatning</p>
    <p>
      Miljø- og Fødevareklagenævnet finder, at det ikke er grundlag for at
      tilkende erstatning i anledning af revisionen af fredningen. Nævnet
      henviser til det ovenfor anførte om, at tilbagekaldelsesretten bortfald i
      forbindelse med udbetalingen af erstatning for den offentlige færdselsret
      i 1969, hvorfor der efter nævenets opfattelse allerede den gang blev gjort
      endeligt op med erstatningsspørgsmålet i sagen.
    </p>
    <p>11.7&nbsp;Miljø- og Fødevareklagenævnets afgørelse</p>
    <p>
      Miljø- og Fødevareklagenævnet stadfæster Fredningsnævnet for Københavns
      afgørelse af 10. november 2021 om revision af fredningen af Farumgård Park
      i Furesø Kommune.
    </p>
    <p>
      Revisionen af fredningen af Farumgård Park gennemføres med følgende
      bestemmelser, som herefter gælder for fredningen:
    </p>
    <p>Fredningen omfatter matr.nr. 1g og 1cq Farumgård, Farum.</p>
    <p>
      Fredningens formål er at fastholde ejendommens karakter og sikre
      offentlighedens færdselsret gennem parken.
    </p>
    <p>
      Parken skal opretholdes som sådan og således, at dens nuværende karakter i
      alt væsentligt bevares, hvorfor tilstedeværende alléer og trægrupper ikke
      må sløjfes.
    </p>
    <p>
      På ejendommen må ikke rejses ledningsmaster eller foretages yderligere
      udstykning.
    </p>
    <p>
      Ejendommens bygninger blev henlagt som fredet mindesmærke under
      Nationalmuseet i henhold til § 7 i lov nr. 137 af 12. marts 1918 om
      bygningsfredning, således at der ikke uden Nationalmuseets tilladelse ved
      ejendommen må foretages nogen bygningsændring, være sig indvendig eller
      udvendig, ved hel eller delvis nedrivning, ombygning eller tilbygning,
      hvorved ejendommens stil, karakter eller udseende efter museets skøn
      ændres.
    </p>
    <p>
      Ej heller må der opføres nye bygninger, bortset fra, at det skal være den
      til enhver tid værende ejer af ejendommen tilladt at opføre interimistiske
      mindre huse til fjerkræ og lign. under forudsætning af, at det kan ske
      uden forringelse af ejendommens skønhedsværdier.
    </p>
    <p>
      Den intime landskabelige forbindelse mellem bygninger, park og sø skal -
      specielt med hensyn til vejanlæg og stianlæg - stedse opretholdes.
    </p>
    <p>
      Offentlighedens adgang gennem Farumgårds arealer er kun tilladt ad det på
      det vedlagte fredningskortet angivne stiforløb, som er benævnt ”Stiforløb
      A”. Såfremt lodsejer måtte foretrække, at stien skal løbe i det tracé, som
      på fredningskortet er benævnt ”Stiforløb B”, skal lodsejer meddele dette
      til Fredningsnævnet for København og fredningstilsynet i Furesø Kommune
      inden for en frist på tre måneder fra Miljø- og Fødevareklagenævnets
      afgørelse, hvorefter offentlighedens adgang gennem Farumgårds arealer
      alene vil være tilladt ad det på fredningskortet angivne ”Stiforløb B”.
    </p>
    <p>Færdselsretten gælder på følgende vilkår:</p>
    <ol>
      <li>Tilladelsen gælder kun for færdsel til fods.</li>
      <li>
        Færdsel er kun tilladt på den for adgang til offentlige parker
        sædvanlige tid af dagen.
      </li>
      <li>Færdsel og ophold uden for stien (vejen) er forbudt.</li>
      <li>
        Opsætning af skilte ved de to indgange samt langs stien (vejen) bekostes
        af Furesø Kommune, der også skal etablere de nødvendige nye stier, hvis
        ejeren vælger det alternative stiforløb.
      </li>
      <li>
        Furesø Kommune medvirker ved etablering og vedligeholdelse af fysiske
        tiltag som fodhegn, automatiske portlåse og lignende til, at den
        offentlige færdsel gennem Farumgård sker ad det fastlagte stiforløb,
        ligesom kommunen skal medvirke til at foranledige indskriden mod
        eventuelt misbrug.
      </li>
    </ol>
    <p>
      Samtidig med ikrafttræden af disse bestemmelser ophæves
      Overfredningsnævnets beslutning af 23. februar 1949 om fredning af
      Farumgård.
    </p>
    <div>
      <hr />
      <p>
        <a
          href="about:/afgoerelse/9d2a285b-aef1-4399-b157-a9e00972a152?highlight=#_ftnref1"
          name="_ftn1"
          title=""
          >[1]</a
        >Lovbekendtgørelse nr. 1392 af 4. oktober 2022 om naturbeskyttelse.
      </p>
      <p>
        <a
          href="about:/afgoerelse/9d2a285b-aef1-4399-b157-a9e00972a152?highlight=#_ftnref2"
          name="_ftn2"
          title=""
          >[2]</a
        >
        Lov nr. 1715 af 27. december 2016 om Miljø- og Fødevareklagenævnet, som
        ændret ved lov nr. 900 af 21. juni 2022 om ændring af museumsloven, lov
        om miljø- og Fødevareklagenævnet og forskellige andre love.
      </p>
      <p>
        <a
          href="about:/afgoerelse/9d2a285b-aef1-4399-b157-a9e00972a152?highlight=#_ftnref3"
          name="_ftn3"
          title=""
          >[3]</a
        >
        Lovbekendtgørelse nr. 219 af 6. marts 2018 af lov om bygningsfredning og
        bevaring af bygninger og bymiljøer.
      </p>
    </div>
  </div>
</div>
